ئه‌ستێره‌كان برینی‌ مرۆڤن” ناونیشانی نوێترین کتێبی شیعریی داستان بەرزانە و بڕیارە لە چەند ڕۆژی ئاییندەدا لە لایەن خانەی ڕۆنانەوە بڵاوبکرێتەوە.
ئەم کتێبە شیعرییەی داستان بەرزان سیازدە دەقی شیعریی لە خۆ گرتووە و بەشی هەرە زۆری دەقە شیعرییەکان دوای کتێبی شیعریی (بووم به‌ ژێر ڕۆژه‌ خێراكانی‌ مۆدێرنه‌وه‌)ی شاعیرەوە نووسراوە و بەشێک لەم دەقانەی پێشتر لە گۆڤار و رۆژنامە کوردییەکاندا بڵاوکراوەتەوە و بەشێکی دیکەیان بۆ یەکەمجارە بڵاودەکرێنەوە.
داستان بەرزان لەبارەی ئەم کتێبە شیعریەیەوە گوتی: “ئه‌م شیعرانه‌ی‌ له‌م كتێبه‌دان درێژكراوه‌ی‌ ئه‌زموونێكن له‌ نووسین، كه‌ له‌ كۆمه‌ڵه‌ شیعری (بووم به‌ ژێر ڕۆژه‌ خێراكانی‌ مۆدێرنه‌وه‌) سه‌رچاوه‌ ده‌گرن، به‌ڵام لێره‌دا به‌ دیدگای‌ نوێتر و هه‌وڵدان بۆ كردنه‌وه‌ی‌ په‌نجه‌ره‌ی‌ نوێتر بۆ ڕوانین، ئه‌مه‌ش له‌ خوێندنه‌وه‌ی‌ هه‌ر دوو كتێبه‌كه‌دا ڕوونتر ده‌بێته‌وه‌.”
شاعیر زیاتر لەبارەی ئەم شیعرانەی نێو ئەم کتێبەوە دوا و باسی لەوە کرد “کە هه‌ر یه‌كێك له‌ شیعره‌كانی‌ ئه‌م كتێبه‌ ساته‌وه‌ختێكی‌ تایبه‌تی‌ منن له‌ به‌ركه‌وتنم به‌ دونیا، ئه‌م شیعرانه‌ هه‌ڵوێستی‌ شاعیرانه‌ی‌ منن به‌رامبه‌ر ڕه‌قی ژیان، هه‌وڵێكن بۆ ده‌خستنی‌ دزێوییه‌كانی‌ ژیانێك، كه‌ خۆیمان لێده‌شارێته‌وه‌ و ده‌یه‌وێت به‌ ماسك و خۆئارایشتكردن فریومان بدات، كه‌ به‌ بڕوای‌ من مرۆڤی‌ هۆشیار ئه‌وانه‌ن ئه‌و فریوه‌ ناخۆن و ژیان وه‌ك خۆی به‌ ڕه‌قی و دزێوییه‌كانییه‌وه‌ ده‌بینن.”
لەبارەی ناوەڕۆکی شیعرەکانیشەوە داستان ئەوەی خستەڕوو کە “پڕۆژه‌ی‌ ئه‌م شیعرانه‌ قسه‌كردن له‌سه‌ر دونیایه‌كی‌ پڕ له‌ بێدادی‌ و سیستماتیكی‌ وه‌ها كه‌ ڕۆژانه‌ ڕۆحمان ده‌هارێت و به‌های‌ مرۆیمان كاڵتر ده‌كاته‌وه‌، بۆیه‌ ئه‌وانه‌ی‌ ده‌یانه‌وێت شیعر دونیایان بۆ جوان بكات باشتر وایه‌ ئه‌م كتێبه‌ نه‌خوێننه‌وه‌.
داستان بەرزان یەکێکە لە شاعیرانی نەوەی دووەمی دوای ڕاپەڕین و خاوەنی سێ دیوانە شیعری چاپکراوە کە ئەوانیش “تۆم هەبیت-2012″، “خودێکی پەرتبوو 2012″، “بووم بە ژێر ڕۆژە خێراکانی مۆدێرنەوە-2013”.
