لە ئێستادا ئاماژەکان هەموویان بەرەو ئەو ئاڕاستەیە دەڕۆن کە “ی.ن.ک” بۆ جارێکی دی بەرلەوەی برینی جەستەی ساڕێژ بووبێت بەجیابوونەوەی نەوشیروان موستەفا، ڕووبەڕووی جیابوونەوە و ئینشیقاقێکی دیکەی گەورە دەبێتەوە، ئەویش بەجیابوونەوەی سەرکردەی دیارو خاوەن پێگەی جەماوەری ناو پارتەکە کە ئەویش “د.بەرهەم صالح”ە، ئەو جیابوونەوەیە ئەگەر ئەوەندەی جیابوونەوەکەی ساڵی ۲٠٠۹ی نەوشروان موستەفا گەورە نەبێت، زۆریش کەمتر نابێت لەو، بەمەش یەکێتی نیشتمانی کودستان بەرەو بچوک بوونەوەیەکی گەورە دەڕوات لەڕووی پێگەی جەماوەری و کورسیەکانی پەڕلەمانی لە هەڵبژاردنی داهاتوودا ئەگەر ئەنجام بدرێت.
سەرانی ئێستای ناو یەکێتی نیشتمانی و بڕیاردەرانی ئەو پارتە لە ئێستادا بەڕوونی هەست بەوزەبرە کوشندەیە دەکەن کە بەجیابوونەوەی د.بەرهەم بەریان دەکەوێت، بۆیە لە “۱٥سێپتێمبەر”دا بەناچاری پێویست بوو سواری شەمەندەفەری سیاسی پارتی دیمکراتی کوردستانبن و پەڕلەمانیان لەگەڵ کارا بکەنەوە و ڕازیبوون بەوەرگرتنی سکرتێری پەڕلەمان و ئاوتکردنی گۆڕان و کۆمەڵ لە حکومەتی بنکەفراواندا، ئەمە سەرەڕای یەکانگیربوونی بەرژەوەندییە ئابووریەکانیان بەتایبەت لە دۆسیەی نەوت، کەوا لەیەکێتی نیشتمانی دەکات نەتوانێت لەو شەمەندەفەرە دابەزێت کە پارتی دیمکرات ئاڕاستەی دەکات.
بۆ هەڵبژاردنی پەڕلەمانی داهاتووی هەرێمی کوردستان کەوا بڕیارە لە دەستپێکی مانگی یانزەی ئیمساڵدا ئەنجام بدرێت یەکێتی نیشتمانی کوردستان لەبەردەم دوو سیناریۆدایە:
یەکەم: یەکێتی نیشتمانی کوردستان بۆ ڕێگەگرتن لە دەرکەوتنی شکست و بچوک بوونەوەکانی لەڕێگەی پەڕلەمانی کاراکراوەی ئێستای هەرێم بەهاوکاری پارتی دیمکرات ڕێگە لە ئەنجامدانی هەڵبژاردن دەگرێت و پرۆسەکە دوا دەخرێت بۆ کاتێکی نادیار، بەمەش “ی.ن.ک” ناهێڵێت جوڵەی د.بەرهەم بەرەو سەرکەتن بڕوات بەمەش بەشێوەیەکی کاتی ڕێگە لە پارچەبوونی دەگرێت.
هەموو ئاماژەکان بەرەو ئەم ئاڕاستەیە دەڕۆن کە یەکێتی نیشتمانی نەتوانێت لەو شەمەندەفەرە دابەزێت کە پارتی دیمکرات سەرکردایەتی دەکات، چونکە لە ئەگەری دابەزینی دوورنیە ببێتە پارتێکی پاسیڤ لە پرۆسەی سیاسی لە هەرێمی کوردستاندا،بەڵام بەمانەوەی لەناو شەمەندەفەرەکە ڕێگە لەو پاسیڤبوونەی دەگرێت و تەنانەت دەبێت هێزێکی کاریگەر، چونکە خۆی بەتەواوەتی بۆ پارتی دیمکراتی کوردستان یەکلای دەکاتەوە، بەمەش بەواقعی پارتی دیمکرات و یەکێتی نیشتمانی وەک دوو پارتی کلاسیکی هەرێم دەبن بەیەک پاکێج لە حوکمڕانی کە هەردوویان خاوەنی هێزی مادی و سەربازین، بۆچونم وایە ئەم واقعە دەبێتە هۆی لێکنزیک بوونەوە و ئیتفاق لە نێوان بەرەکانی تر تا ڕووبەڕووی تەوژمی دووهێزە کلاسیکیەکە ببنەوە و باڵانسی هێز بپارێزن لە نێوانیاندا.
