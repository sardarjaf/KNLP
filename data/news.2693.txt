بەوتەی نوێنەری روسیا لە نەتەوەیەكگرتووەكان، رێكخراوی تیرۆریستی داعش ساڵانە لەسەدو پەنجا بۆ دووسەد ملیۆن دۆلاری لەڕێگەی بەقاچاخبردنی شوێنەوارەكانەوە دەستدەكەوێت.
لە نامەیەكدا كە ئاراستەی ئەنجومەنی ئاسایشی نێودەوڵەتی كردووە، ڤیتالی چۆركین نوێنەری روسیا لە نەتەوەیەكگرتووەكان ئاشكرایكردووە، نزیكەی سەد هەزار شوێنەوارو ناوچە و كەلوپەلی شوێنەواری كە نزیكەی چوار هەزارو پێنجسەدیان تەلارو ناوچەی شوێنەوارین و نۆ لەو شوێنانە لە لیستی شوێنەواری جیهانیدان و لەلایەن یونسكۆوە تۆماركراون، تائێستادا لە سوریا و عێراق لەژێر كۆنترۆڵی رێكخراوی داعشدان.
نوێنەی روسیا لە نەتەوەیەكگرتووەكان، راشیگەیاندووە، كە ئەو رێكخراوە تیرۆریستییە، ساڵانە لەسەدو پەنجا بۆ دووسەد ملیۆن دۆلاری لەڕێگەی بەقاچاخبردنی ئەو شوێنەوارانەوە دەستدەكەوێت.
هێمای بەوەشكردووە، كە بەشێكی زۆری ئەو كەلوپەلە شوێنەوارییانە لە رێگەی خاكی سوریاوە بە قاچاخبراون و لەلایەن رێكخراوی داعشەوە مامەڵەیان پێوەدەكرێت.
جێی ئاماژەیە لەماوەی رابردوودا رێكخراوی تیرۆریستی داعش لەعێراق و سوریا دەستی بەسەر چەندین ناوچەی شوێنەواریدا گرتووە، خاپووری كردوون یان ئەوەی بۆی هەڵكەوتووە بازرگانی پێوەدەكات.
