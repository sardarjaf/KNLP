هه‌نووكه‌ من له‌ به‌رده‌م چاره‌نووسێكی ئاوا قورسـدام، چونكه‌ نه‌ زمان توانایی هه‌یه‌و نه‌ وشه‌یش له‌ ئاستی پێویستدا ده‌بینمه‌وه‌، بۆیـه‌ ناچارم له‌ شوێنێكه‌وه‌ ده‌سـت پێ بكـه‌م، كه‌ هه‌مووتان ده‌یزانن و باش باش وێنه‌یتان له‌ به‌رچاوه‌، له‌و شوێنه‌وه‌ی كه‌ ئیدی هه‌ناسه‌یه‌ك نامێنێته‌وه‌ بۆ ژیان و هه‌رچی كڵاوڕۆژنه‌ى نیگایه‌ به‌سه‌ر ڕۆشنی بیناییه‌كاندا داده‌خرێن، له‌و شوێنه‌وه‌ى كه‌ ئیدی لرفـه‌ى په‌خشان ده‌وه‌ستێ و هاژه‌ی شیعر دێ، به‌ره‌ژانی قه‌سیده‌ ده‌سـت پێ ده‌كا و كڕووزه‌ى چیرۆك ته‌واو ده‌بێ، چیرۆكی ئه‌و هه‌موو كانی و دارسـتانه‌، ئه‌و هه‌موو بازنگ و پڵپڵه‌و لوته‌وانه‌و گوارانه‌، كه‌ ته‌نها یاده‌وه‌رییه‌كانیان نه‌بێ هیچیان لێ نه‌گه‌ڕانه‌وه‌و ڕۆحـی ئێمه‌ش تـژی تـژی له‌ گریان و خۆڵه‌مێشى بێ ده‌سته‌ڵاتی و كزربوونی فرمێسك له‌ پێڵووی چـاوانا.
ئه‌و شوێنه‌ی كه‌ ئیدی یـاده‌وه‌ر تووشـی داچڵه‌كین و حه‌په‌سـان ده‌بێ و لاپه‌ڕه‌ی ڕۆمانه‌كان هه‌ڵده‌درێنه‌وه‌و سه‌رهاتی ئه‌و هه‌موو هه‌ڵوه‌رین و ژاكان و سووتانه‌ ده‌خوێنینه‌وه‌، تاسـه‌ی دووری و سـیابه‌ختى ڕێبوارانی بـه‌ره‌و مه‌رگ و بـۆنی دۆزه‌خ حونجـه‌ ده‌كه‌ینـه‌وه‌، ئـه‌و ڕێگـه‌ی مه‌رگه‌ی كـه‌ هیچی تیـا شـین نه‌بوو و نابێ، له‌ نۆتـه‌ی خـه‌م و ئاوازی نیگه‌رانی زیاتـر.
ئه‌و ڕێگه‌یه‌ى هه‌میشه‌ ده‌چێته‌وه‌ به‌ر ده‌روازه‌كانی سـووره‌تی ئه‌نفال و ئیدی هه‌موو شتێك سه‌رله‌نوێ، له‌ (الله أكبر)ێكی ترسناكه‌وه‌ ده‌ســت پێ ده‌كاته‌وه‌، هـه‌ر له‌ په‌خشان و شیعرو چیرۆك و ڕۆمانه‌وه‌، تا نزاو پاڕانه‌وه‌و هه‌زار به‌هه‌زاری ئایه‌ته‌كانی كوشتن، هه‌ر له‌ مه‌وسمی گۆرانییه‌وه‌ تا سه‌ر لوتكه‌ی گریان و تا نزاكانی سه‌ركه‌وتن، هه‌ر له‌ زرنگه‌و زریكه‌ى زامه‌وه‌ تا سـه‌ر سه‌كۆكانی خۆشه‌ویستی، تا سـه‌ر ئه‌لفبێی تاوان، به‌نێو جه‌نگه‌ڵی شه‌یتانه‌كاندا تا ده‌گه‌ینه‌وه‌ سـه‌ر ئیقاعی پڕ له‌ ماته‌می مه‌رگ و حه‌سره‌تی بۆمێخه‌ك و تاسـه‌ر شه‌هاده‌تی گولله‌ له‌ ساته‌وه‌ختی ڕۆچـوونی به‌نێو ڕۆحی كوردبوونمانا، له‌وێشه‌وه‌ دیسانه‌وه‌ به‌ره‌و ده‌ڤه‌ره‌كه‌ی ئه‌نفالستان، ده‌ڤه‌ره‌كه‌ى سووتان، ده‌ڤه‌ره‌كه‌ى كڕووزانه‌وه‌و هه‌ڵقرچان.
گێڕانه‌وه‌ى ئه‌و چركه‌ساته‌ی كه‌ ئیدی شۆفڵ و حه‌فاره‌كان ئیشی خۆیان ته‌واو ده‌كه‌ن و شه‌پۆلی ڕه‌شـی تاریكی هه‌موو كونجێك ده‌ته‌نێته‌وه‌، كاتێك هه‌موو دیمه‌نێك به‌ ڕه‌نگی ڕه‌ش خـۆ ده‌نوێنێ و هه‌نسكی فریشته‌كانى بیابان به‌ره‌و ئاسـمان و بـۆ لاى خواوه‌ند هه‌ڵده‌كشێن، له‌گه‌ڵ هه‌ڵكشان و به‌رزبوونه‌وه‌ی هه‌نسكدا، باڵاى خه‌م و ئازاره‌كانیش پتر هه‌ڵده‌كشێن و دیمه‌نه‌كانیش زیاتـر ڕه‌نگیان كـزر ده‌چیته‌وه‌و ڕه‌نگی به‌یداخی ڕه‌ش و قه‌ڵای ڕه‌ش و دڵی ڕه‌ش و سه‌گى ڕه‌ش، تیلاوه‌تی مه‌رگی ڕه‌شمان بۆ دائه‌ده‌ن.
من ناچارم بڵێم: سـۆراخی وشـه‌م بۆ ئه‌نفاله‌و شینی بێ وچانم بۆ گێڕانه‌وه‌ی برینه‌ ئه‌زه‌لییه‌كانی ئه‌وانه‌.
من ناچارم بڵێم ڕۆحم پێش جه‌سته‌و جه‌سته‌م پێش بوونم له‌ چاوه‌ڕوانی ئه‌واندایه‌و هه‌میشه‌ چاو له‌ڕێیانه‌، به‌شكو سـا ئه‌مه‌ خوایـه‌ بتوانم جێ پێیه‌كیان په‌ى پێ به‌رم و بگه‌مه‌ ئه‌و شـاری لـم و عوجاج و بیابانه‌.
به‌شكو سـا ئه‌مه‌ خوایه‌، بتوانم له‌ناو گلێنه‌ی ئازارێكیاندا بتوێمه‌وه‌و هه‌ڵبكه‌م و وه‌ك هه‌ورێكی دڵناسـك، ناسـك ناسـك به‌سه‌ر سه‌ریانه‌وه‌ سێبه‌رێك بۆ دوورییان، سێبه‌رێك بۆ دابڕان و سێبه‌رێك بۆ سێبه‌ریان چێ بكه‌م، یان هیچ نه‌بێ به‌ ده‌م ئه‌م مۆسیقای خه‌مه‌وه‌ باڵ بگرمه‌وه‌و بڕۆم به‌ره‌و شه‌قامه‌كانی ترس و دڵه‌ڕاوكێ، بۆ لاى ده‌نكه‌ مروارییه‌كانی ناو فرمێسك و تا ناو كۆڵانه‌كانی حه‌سره‌ت و چاوه‌ڕوانی، تا لای مه‌حه‌ببه‌تی زۆری مه‌سیح، مه‌سیحی له‌خاچـدراو، مه‌سیحی غه‌درلێكراو بۆ ئه‌وه‌ی له‌ سه‌ده‌ی خنكان و ئه‌نفالدا، له‌ سه‌ده‌ی بێ شه‌ره‌فی و ئابڕووچوونی نه‌ته‌وه‌ یه‌كگرتووه‌كاندا، سه‌رله‌نوێ پێناسـی لێبوورده‌ییم بۆ بكاته‌وه‌، خۆ ئه‌گه‌ر ئه‌مانه‌ش هیچ، ئه‌وا هه‌ڵبه‌ته‌ ده‌چمه‌ لاى حه‌زره‌تی برایم و پرسیاری ئادابی قوربانیدانی لێ ده‌كه‌م، كه‌ دڵنیام له‌وه‌شدا ئێمه‌ ئازیزترین دۆستی ئه‌و ده‌بین، چونكه‌ گه‌وره‌ترین قوربانیمان به‌ خوێنی خۆمان بۆ گـشـت مرۆڤایه‌تی داوه‌.
وه‌گه‌رنا ئه‌وا خـۆم ده‌بـم به‌ پێغه‌مبه‌ر، پێغه‌مبه‌ری له‌ هه‌شـتاو هه‌شته‌وه‌ هاتوو، پێغه‌مبه‌رێك بۆ ئه‌نفالكراوان، كه‌ له‌ هه‌نسكی مناڵێكی شیره‌خۆره‌یانه‌وه‌، وه‌ك تیشكی سـه‌روو وه‌نه‌وشـه‌یی و به‌ په‌رچوویه‌ك و به‌ ته‌لیسمێك، شـه‌وڕۆی په‌یامبه‌رانه‌م به‌ سـواری بوراقی غه‌در، بوراقی بێكه‌سی، بوراقی ئه‌نفال و به‌ده‌م ئه‌م كوفره‌ جوانه‌وه‌، ده‌چمه‌ باره‌گاى خـوا، ده‌چمه‌ لاى باری ته‌عالا و پرسیاری ئه‌و شوێنه‌ی لێ ده‌كه‌م، كه‌ له‌ به‌هه‌شته‌كه‌ی خۆیا بۆ ئه‌وانی داناوه‌.
دوێنێ شـه‌و، دره‌نگانێك پێش ئه‌وه‌ى بچمه‌ سه‌ر جێگه‌ى نووستن، له‌ ده‌رگا درا، گه‌نجێك ته‌مه‌ن نزیكه‌ى بیست و پێنج ساڵ، ڕه‌نگ زه‌ردهه‌ڵگه‌ڕاو، شتێك له‌ بێ تاقه‌تی و كه‌مێكیش غرور له‌ چاوانیدا دیار، گوتی: تكایه‌ ده‌بێ شتێكت بۆ بگێڕمه‌وه‌، من به‌ كارێكی گرنگ هاتوومه‌ لات..
گوتی: من كوڕه‌ شوانێكم، له‌وه‌ته‌ى هه‌م هه‌ر خۆم و خۆمم و چ كه‌س شـك نابه‌م.
سبه‌ینان، كه‌ له‌ ماڵ ده‌رده‌چم و ئێوارانیش، كه‌ ده‌گه‌ڕێمه‌وه‌، به‌لاى (دێبنه‌)دا تێپه‌ڕ ده‌بم، به‌ڵام ئه‌م ئێواره‌یه‌ به‌جیا له‌ هه‌موو ئێواره‌كانی دی، چوومه‌ نێو مه‌زاری قوربانییه‌كانه‌وه‌و پاڵم به‌ كێلی شه‌هیدێكه‌وه‌ دا، له‌پڕ شتێك ڕووی دا، كه‌ هه‌ستم كرد خه‌ون ده‌بینم، به‌ڵام نا ئه‌وه‌ هه‌ر به‌ڕاستی بوو و چ خه‌ون و خه‌یاڵێك نه‌بوو، بۆیه‌ هه‌سته‌كه‌م بۆ له‌مه‌ودوا باری سه‌رشانم قورستر ده‌بێ، شتێك كه‌ هه‌سته‌كه‌م ڕێڕه‌وی سه‌راپای ژیانمی پێ ده‌گۆڕێ، ده‌نگێك بۆ چه‌ند جارێك و له‌سه‌رخۆ، فه‌رمانی پێ ده‌كردم و ده‌یگوت: بنووسه‌... 
چه‌ند جارێك له‌سه‌ر یه‌كدی دووباره‌ى ده‌كرده‌وه‌، كه‌ بنووسم، به‌ڵام كێشه‌ ئه‌وه‌یه‌ من نه‌خوێنده‌وارم و نازانم هیچ بنووسم و تائێستاش نه‌متوانیوه‌ له‌و داری شوانییه‌م پتر، هیچ به‌ده‌سته‌وه‌ بگرم، كه‌چی ده‌نگه‌كه‌ هه‌ر دووپاتی ده‌كرده‌وه‌و ده‌یگوت: بنووسه‌... بنووسه‌، بۆیه‌ ئێستا هاتوومه‌ لات، تا ئه‌وه‌ى له‌و ڕووداوه‌ بیـرم ده‌كه‌وێته‌وه‌، بۆتی بگێڕمه‌وه‌و تۆش بینووسى.
