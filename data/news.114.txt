سەرۆکوەزیران و فەرماندەی هێزە چەکدارەکانی عێراق داوا لە وەزیری ناوخۆی عێراق دەکات ئەو کەسانە دەستگیربکەن، کە هێرشیان کردە سەر پەرلەمانتاران.
حەیدەر عەبادی، سەرۆکوەزیران و فەرماندەی هێزە چەکدارەکانی عێراق داوا لە محەممەد سالم غەبان، وەزیری بەرگریی عێراق دەکات هەموو ئەو کەسانە دەستگیر بکرێن کە هێرشیان کردووەتە سەر هێزە ئەمنییەکان و، ئەندامانی پەرلەمان و موڵکی گشتیان تێکداوە، هەروەها داوای لێدەکات رادەستی دادگایان بکات.
موقتەدا سەدر، رێبەری رەوتی سەدر كە خۆپیشاندەران ئاراستە دەكات، لە نەجەفەوە گوتارێکی پێشکەشکرد و گوتی "ھیچ کەسێک ناتوانێت رووناکی چاکسازی بکوژێنێتەوە"و جەختیشیكردەوە "یان حكومەت دەڕووخێنن یان دەبێت چاكسازی بكات".
دوای گوتارەکەی موقتەدا سەدر خۆپیشاندەران لە بەغدا روویانکردە ناوچەی سەوز و ئاڵۆزی دروستبوو، دەروازەکانی ئەو ناوچەیەیان بڕی و خۆیان گەیاندە تەلاری پەرلەمانی عێراق و چوونە نێو ھۆڵی پەرلەمان، پاشان خۆپیشاندەران چوونە چەند شوێنی دیکە، لەوانە باڵەخانەی ئەنجوومەنی وەزیران، هۆڵی بۆنەكان و میوانخانەی ئەنجوومەنی وەزیران.
