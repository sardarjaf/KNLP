وەزارەتی دارایی و ئابوری حکومەتی ھەرێم ڕایدەگەیەنێت، دوای تەواوکردنی موچەی مانگی نیسانی فەرمانبەرانی ھەرێم راستەوخۆ دەست بەدابەشکردنی موچەی مانگی ئایار دەکرێت و بەگوێرەی زانیاریەکانیش، لەئێستادا ئامادەکاری بۆ پێدانی موچەی ئەو مانگە بەفەرمانبەران دەستیپێکردووە.
رۆژی چوارشەممەی رابردوو ١ی حوزەیران، وەزارەتی دارایی لەڕاگەیەندراوێکدا دابەشکردنی موچەی مانگی نیسانی سەرجەم وەزارەتەکانی راگەیاندو بڕیاریشە ئەمڕۆ ھەینی و سبەینێ شەممە، بەردەوامی بەدابەشکردنی موچەی ئەو دامودەزگایانە بکرێت کە موچەی ئەو مانگەیان وەرنەگرتووە.
بەگوێرەی ئەو زانیاریانەی لەسەرچاوەیەکی تایبەتی وەزارەتی دارایی و ئابوریشەوە بە SNN دراون، لەئێستادا ئامادەکاری بۆ پێدانی موچەی مانگی ئایاری فەرمانبەرانی ھەرێم لەداھاتی نەوت دەکرێت، بڕیاریشدراوە دوای تەواوکردنی موچەی مانگی نیسان دەست بەدابەشکردنی موچەی مانگی ئایار (پێنجی ٢٠١٦) بکرێت و یەکەم وەزارەتیش پێشمەرگە موچەی پێبدرێت.
ھەر لەو زانیاریانەدا ئەوەخراوەتەڕوو کە وەزارەتی دارایی دڵنیاییداوە لەوەی، تا جەژنی ڕەمەزان موچەیەکی تری فەرمانبەرانی ھەرێم دابەشدەکرێت، ئەو کێشە تەکنیکیانەشی بوونە ھۆکار بۆ دواکەوتنی موچەی مانگی نیسان چارەسەر کراون و بۆ مانگی ئایار دووبارە نابنەوە.
