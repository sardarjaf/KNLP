لەسەر دۆسیەی‌ كەوتنی‌ موسڵ، دۆسییەی دەیان ئەفسەری‌ پلە باڵا سوپای عێراق رەوانەی‌ دادگای‌ سەربازی‌ كراون، كە پلەكانیان لە فیرقەوە دەستپێدەكات بۆ پلەكانی خوارتر.
رۆژنامەی‌ دادوەریی‌ عێراقی‌ لەزاری دادوەر محەمەد جەنابی‌ سەرۆكی‌ دەستەی‌ داواكاری‌ گشتی عێراق بڵاوێكردووەتەوە، كە لەسەر دۆسیەی كەوتنی شاری موسڵ بەدەستی تیرۆریستانی داعش، حەفتاو شەش ئەفسەری‌ پلە باڵای‌ سوپا‌و ناوخۆی‌ عێراق، رەوانەی‌ دادگای‌ سەربازی‌ كراون، بەمەبەستی‌ لێكۆڵینەوە‌ لە كەیسەكانیان.
محەمەد جەنابی‌ راشیگەیاندووە، كە ئەو ئەفسەرانەی‌ رەوانەی‌ دادگای‌ سەربازی‌ كراون، پلەكانیان لە فەریقەوە دەست پێدەكات، بۆ پلەكانی‌ خوارتر.
هاوكات ئاشكراشیكردووە، كە هەر لەسەر دۆسیەی‌ كەوتنی‌ موسڵ‌، لیژنەی‌ لێكۆڵینەوە بۆ هەشتسەد ئەفسەر بەپلەی باڵا پێكهێنراوە‌.
جێی ئاماژەیە لەمانگی شەشی ساڵی دووهەزارو چواردە رێكخراوی تیرۆریستی داعش پەلاماری شاری موسڵیداو بەهۆی پاشەكشەی هێزە ئەمنییەكانی عێراقەوە ئەو شارە و چەندین ناوچەی دیكە كەوتە ژێر دەستی چەكدارە تیرۆریستەكانی ئەو رێكخراوە.
