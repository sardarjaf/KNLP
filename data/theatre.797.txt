ژوورێکی بچکۆله‌یه‌  که‌به‌چوارده‌وری دیواره‌کانی ناوه‌وه‌ی چه‌ند وێنه‌یه‌ك هه‌ڵواسراوه‌ .
له‌سوچێکی ژوره‌که‌دا که‌وێك له‌نێو قه‌فه‌زێكدا له‌سه‌ر مێزێکی بچکۆله‌ دانراوه‌ .
ده‌نگی لێزمه‌ی باران و ڕه‌شه‌بای ده‌ره‌وه‌ تێکه‌ڵ به‌ ده‌نگی کۆکه‌ی مام شه‌ماڵی ته‌مه‌ن(72) ساڵ ده‌بێت، پاشان هه‌ڵده‌سێت و له‌ په‌نچه‌ره‌که‌وه‌ سه‌یرێکی ده‌ره‌وه‌ ده‌کات
کاره‌با ده‌کوژێته‌وه‌ و ژووره‌که‌ به‌ته‌واوی تاریك ده‌بێت ، مام شه‌ماڵ چه‌ند ده‌نکه‌‌شقارته‌یه‌ك داده‌گیرسێنێ تا چرا که‌ له‌ به‌شێکی ژووره‌که‌دا ده‌دۆزێته‌وه‌ و  دایده‌گیرسێنێ .
تۆزی ته‌نگه‌نه‌فه‌س ده‌بێت وده‌ست ده‌کات به‌ کۆکه‌ .
ده‌ست ده‌بات چراکه‌ هه‌ڵده‌گرێ و به‌ره‌و لای دیوارێکی ژووره‌که‌ ده‌چێت که‌ وێنه‌ی کوڕه‌که‌ی پیاهه‌ڵواسراوه‌ .
مام شه‌ماڵ هه‌ناسه‌ی به‌باشی بۆ نادرێ هه‌ر بۆیه‌ زۆر جار کۆکه‌ کۆك زۆری بۆ ده‌هێنێ .ڕ‌وده‌کاته‌ وێنه‌ی کچه‌که‌ی و چراکه‌ی لێنزیك ده‌کاته‌وه‌ .
ته‌ندروستی مام شه‌ماڵ سات به‌سات له‌گه‌ڵ یادکردنه‌وه‌ی یادگارییه‌کانی خراپتر ده‌بێت .. کۆکه‌ جار دوای جار زیاتر هه‌ناسه‌ی کورت تر ده‌کاته‌وه‌ .لاده‌کاته‌وه‌ به‌ره‌و وێنه‌ی خوازێی ژنی ده‌چێت ، که‌به‌رامبه‌ریه‌تی .
کۆکه‌که‌ی به‌رده‌وامه‌و زۆر بواری نادات به‌هه‌ناسه‌یه‌کی درێژ بدوێ ، ده‌چێت بۆ لای قه‌فه‌زه‌که‌وه‌  ده‌ست ده‌بات ده‌رگای قه‌فه‌زه‌که‌ ده‌کاته‌وه‌ بۆی.
پاشان به‌ده‌م کۆکه‌ و هه‌ناسه‌ سوارییه‌وه‌ قه‌فه‌زه‌که‌ هه‌ڵده‌گرێ و سه‌ری خوار  ده‌کاته‌وه‌ بۆ نێو قه‌فه‌زه‌که‌ ، ده‌بینێ که‌وه‌که‌ مردووه‌ .
لێره‌وه‌ به‌ته‌وای مام شه‌ماڵ ده‌نگی ده‌گۆرێ ته‌ندروستی خراپ ده‌بێت ، که‌وه‌که‌ی به‌ده‌سته‌وه‌یه‌و ده‌که‌وێته‌ سه‌رزه‌وی ، پاشان که‌وه‌که‌ ده‌خاته‌ سه‌رسنگی.
