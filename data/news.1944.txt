نەتەوە یەكگرتووەكان رایگەیاند شەڕء توندوتیژیەكانی سوریا زیاتر لە چوار ملیۆن هاووڵاتیی ناچار كردووە وڵاتی خۆیان بەجێ بهێڵنء نزیكەی حەوت ملیۆنی دیكەش ئاوارەی شوێنە جیاجیاكانی سوریا كردووە.
ئانتۆنیۆ گۆتێرێس، سەرۆكی كۆمسیۆنی باڵای پەنابەران، رایگەیاند زیاتر لە نیوەی دانیشتووانی سوریا ناچار بوون بەهۆی شەڕء توندوتیژیەوە وڵاتەكەیان بەجێ بهێڵنء بێجگە لەو چوار ملیۆن پەنابەرە، نزیكەی حەوت ملیۆن هاووڵاتی دیكەش ئاوارەی ناوچەكانی دیكەی وڵاتەكەیان بوون.
گۆتێرێس بارودۆخی هاووڵاتیانی سوریای بە قووڵترین قەیرانی مرۆیی ئەم سەردەمە وەسف كردء رایگەیاند ئەگەر رەوتەكە هەروا بەردەوام بێت تا كۆتایی ساڵی دووهەزارء پانزە ژمارەی پەنابەرانی سوری دەگاتە چوار ملیۆنء سێسەد هەزار كەس كە لە ماوەی بیستء پێنج ساڵی رابردوودا بێ وێنە بووە.
ناوبراو ئاشكراشیكرد كە نەتەوە یەكگرتووەكان هەتا ئێستا تەنها چارەكێكی ئەو یارمەتیانەی پێگەیشتووە كە ئاوارە سوریەكان لە ئوردون، لوبنانء توركیا پێویستییان پێیەتی.
هێرشە ئاسمانیەكانی حكومەتەكەی بەشار ئەسەدء توندوتیژی ئیسلامیە توندڕەوەكان هۆكاری سەرەكی ئەو دەربەدەربوونانەنء تەنها لە ماوەی دە مانگی رابردوودا نزیكەی یەك ملیۆن هاووڵاتی سوری ئاوارەی توركیا بوون.
ئاڵۆزیەكانی چوار ساڵی رابردووی سوریا كە بە راپەڕینی هاووڵاتیانی ئەو وڵاتە دژی دەسەڵاتی حكومەتەكەی بەشار ئەسەد دەستیپێكرد، جیا لە دەربەدەر كردنی ئەو ژمارە ئاوارانە زیاتر لە دووسەدء سی هەزار هاووڵاتی ئەو وڵاتەش گیانیان لەدەستداوە.
