ئاڵدار خه‌لیل ئه‌ندامی ده‌سته‌ی به‌ڕێوه‌به‌ری  ته‌ڤده‌م‌و ئه‌ندامی ده‌سته‌ی سه‌رپه‌رشتیاری به‌ڕێوه‌به‌ری (سیستمی فیدراڵی دیموكراتی) له‌رۆژئاوای كوردستان له‌م چاوپێكه‌وتنه‌ی له‌گه‌ڵ خه‌ندان تیشك ده‌خاته‌سه‌ر دوایین گۆڕانكارییه‌كان له‌رۆژئاوای كوردستان‌و په‌یوه‌ندییه‌كانیان له‌گه‌ڵ هه‌ریه‌كه‌ له‌ روسیاو ئه‌مریكا.
ئاڵدار كه‌ كه‌سێكی دیاره‌ له‌ رۆژئاوای كوردستان ره‌خنه‌ی توندیش له‌و حزبانه‌ی رۆژئاوای كوردستان ده‌گرێت كه‌ له‌هه‌رێمی كوردستانن‌و به‌ به‌كرێگیراوی توركیا تۆمه‌تباریان ده‌كات، ره‌تیشیده‌كاته‌وه‌ رێگه‌ بده‌ن ئه‌و هێزه‌چه‌كداره‌ی بۆ ئه‌و حزبانه‌ دروست كراوه‌ به‌ناوی"پێشمه‌رگه‌ی رۆژئاوا" رێیان پێبدرێت بگه‌ڕێنه‌وه‌ رۆژئاوای كوردستان‌و به‌هێڵی سوریان داده‌نێت.
له‌دوای سه‌ركه‌وتنه‌كانی شه‌ڕڤانان به‌سه‌ر تیرۆریستاندا، رۆژئاوای كوردستان ئێستا له‌دۆخێكی باشدایه‌‌و زۆرینه‌ی خاكی رۆژئاوا له‌ده‌ست داعش پاك كراوه‌ته‌وه‌و به‌وهۆیه‌وه‌ كورد بوه‌ته‌ خاوه‌ن پێگه‌یه‌كی گه‌وره‌ لای وڵاتانی زلهێزی جیهان.
دوای سه‌ركه‌وتنه‌كانیان كوردانی رۆژئاوای كوردستان له‌ماوه‌یه‌كی كه‌مدا توانییان هه‌رسێ‌ كانتۆنی(جزیره‌، عه‌فرین، كۆبانی) رابگه‌یه‌نن‌و دواتریش له‌17ی ئه‌م مانگه‌دا سیستمی فیدراڵی دیموكراتییان راگه‌یاند بۆ رۆژئاوای كوردستان.
سه‌ركه‌وتنه‌كانی شه‌ڕڤانانی یه‌په‌گه‌و یه‌په‌ژه‌ زلهێزانی جیهانی ناچاركردووه‌ وه‌ك هێزی سه‌ره‌كیی‌و كاریگه‌ری شه‌ڕكه‌ر له‌سه‌ر زه‌ویی هاوكاریی شه‌ڕڤانان بكه‌ن.
ئاڵدار خه‌لیل، په‌یوه‌ندییه‌كانیان له‌گه‌ڵ ئه‌مریكا به‌ زۆرباش ناوده‌بات‌و ئه‌وه‌ ده‌خاته‌روو كه‌ هاوكاریی باش ده‌كرێن له‌ڕوی سه‌ربازییه‌وه‌و ده‌ڵێت"ئێستا به‌شێكی هێزی راهێنانی ئه‌مریكا له‌ رۆژئاوای كوردستان بوونی هه‌یه‌‌و راهێنان به‌ شه‌ڕڤانانی یه‌په‌گه‌و یه‌په‌ژه‌و هێزی سوریای دیموكرات ئه‌كه‌ن‌و ئه‌وان بڕیار وایه‌ كه‌ بنكه‌یه‌كی فڕۆكه‌وانی سه‌ربازیی بكه‌نه‌وه‌ له‌ سنوری كانتۆنی كۆبانێ، ئه‌مریكا به‌ڵێنی زۆری به‌ئێمه‌ داوه‌و ئێستا راسته‌وخۆ هاوكاری هێزه‌كانی ئێمه‌ ده‌كات".
ئه‌و ئه‌ندامه‌ی ده‌سته‌ی به‌ڕێوه‌به‌ری ته‌ڤده‌م ئه‌وه‌شی خسته‌ڕوو ئه‌مریكا سه‌رباری هاوكارییه‌كانی له‌ڕوی چه‌ك‌و ته‌قه‌مه‌نی له‌سه‌ر زه‌ویش هاوكاری ئه‌وان ده‌كات"له‌كۆنتڕۆڵكردنی به‌نداوی تشرین ئه‌وان رۆڵی باشیان هه‌بوو بۆ شه‌ڕڤانان ئه‌مه‌ جگه‌ له‌وه‌ی له‌ته‌واوی شه‌ڕه‌كاندا هاوكارێكی باشی ئاسمانییه‌ بۆ پاڵپشتی شه‌ڕڤانان".
روسیاش كه‌ یه‌كێكه‌ زلهێزانی جیهان سه‌رباری ئه‌وه‌ی ركابه‌ری ئه‌مریكایه‌ له‌دونیادا، به‌ڵام له‌رۆژئاوای كوردستان هاوشانی ئه‌مریكا هاوكاریی شه‌ڕڤانان ده‌كات‌و سه‌ركه‌وتویی شه‌ڕڤانان وایكردووه‌ ئه‌و دوو وڵاته‌ زلهێزه‌ی جیهان یه‌ك بن له‌پشتیوانی كردنیان.
له‌باره‌ی راگرتنی هاوسه‌نگی له‌نێوان ئه‌مریكاو روسیا، ئاڵدار خه‌لیل باسیله‌وه‌كرد ئه‌وان كێشه‌یان له‌گه‌ڵ هیچ وڵات‌و لایه‌نێك نییه‌ كه‌ دژی تیرۆر بجه‌نگێت"په‌یوه‌ندی ئێمه‌ش ته‌نها بۆ ئه‌وه‌یه‌ كه‌ شه‌ڕبكه‌ین دژی تیرۆر نه‌ك ببینه‌ ژێرده‌سته‌ی هیچ لایه‌ن‌و وڵاتێك، هۆكاری سه‌ره‌كی ئه‌وه‌ی كه‌ ئه‌مریكا و روسیا به‌رگری له‌ ئێمه‌ ده‌كه‌ن ئه‌وه‌یه‌ كه‌ شه‌ڕڤانان دژی تیرۆرن و تاكه‌ هێزی سه‌ركه‌وتون له‌سه‌ر زه‌وی كه‌ ئه‌و سه‌ركه‌وتنانه‌یان به‌سه‌ر داعشدا تۆماركردووه‌".
ئاڵدار خه‌لیل ره‌خنه‌ی توندیش له‌و حزبانه‌ی رۆژئاوای كوردستان ده‌گرێت كه‌ ئێستا له‌باشوری كوردستانن‌و له‌لایه‌ن حزبه‌كانی باشوره‌وه‌ پشتیوانی ده‌كرێن.
ئه‌و ئه‌ندامه‌ی ده‌سته‌ی رێڤه‌به‌ری ته‌ڤده‌م وتی"ئه‌و حزبانه‌ هیچ رۆڵ و ئه‌ركێكیان نیه‌ له‌ رۆژئاوا ئه‌وانه‌ ته‌نها پیاوی هوتێل‌و مه‌یخانه‌كانن‌و گه‌لی كورد له‌ رۆژئاوای كوردستان ئه‌وانیان قبوڵ نیه‌‌و ئه‌وان ته‌نها پیاوی سه‌ر تیڤیه‌كانن هیچ بایه‌خ به‌ رۆژئاواناده‌ن‌و ته‌نها كاریان ئه‌وه‌یه‌ هاوشێوه‌ی توركیا كه‌ دوژمنی كورده‌ به‌های شه‌ڕڤانان كه‌مبكه‌نه‌وه‌و ده‌ستكه‌وته‌كانی رۆژئاوا به‌كه‌م سه‌یربكه‌ن".
ئاڵدار خه‌لیل ئه‌و حزبانه‌ی به‌وه‌تۆمه‌تباركرد كه‌ به‌ پاره‌ی حزبه‌كانی باشور ده‌جوڵینه‌وه‌و هه‌ڵوێست ده‌رده‌بڕن‌و وتی"بۆیه‌ ئه‌وان ناتوانن هیچ كات پێگه‌ی خۆیان هه‌بێت له‌ رۆژئاوا".
پارتی دیموكراتی كوردستان هێزی چه‌كداری بۆ ئه‌و حزبانه‌ دروست كردووه‌ له‌هه‌رێمی كوردستان‌و ناویان نراوه‌ پێشمه‌رگه‌ی رۆژئاوا، ئه‌ندامه‌كه‌ی ده‌سته‌ی سه‌رپه‌رشتیاری به‌ڕێوه‌به‌ری سیستمی فیدراڵی دیموكراتی، ئه‌و هێزانه‌ ره‌تده‌كاته‌وه‌و به‌هێزی رۆژئاوایان ناناسێت.
"ئه‌وانه‌ هیچ هێزی رۆژئاوای كوردستان نین، به‌ڵكو ئه‌وان پاره‌ خۆری توركیان ئه‌وان هاوشێوه‌ی به‌ره‌ی نوسره‌ پاره‌ له‌ توركیا وه‌رده‌گرن‌و ئه‌وان ئه‌گه‌ر پێشمه‌رگه‌ بونایه‌ ئه‌هاتن بۆ به‌ره‌ی شه‌ڕ‌و هاوشێوه‌ی شه‌ڕڤانان به‌رگرییان ئه‌كرد له‌خاكی رۆژئاوا"ئاڵدار واده‌ڵێت.
ئه‌و ته‌ئكیدی له‌وه‌ده‌كرده‌وه‌ كه‌ ئه‌و هێزه‌ چه‌كدارانه‌ی بۆ ئه‌و حزبانه‌ دروست كراوه‌و له‌هه‌رێمی كوردستانن هیچ كات رێگه‌یان پێنادرێت بچنه‌وه‌ رۆژئاوای كوردستان"هه‌ركه‌س و لایه‌ن و وڵاتێكیش داوابكات رێگه‌یان پێ‌ نادرێت، ئه‌گه‌ر بێن بۆ رۆژئاوا هاوشێوه‌ی داعش رێگه‌یان لێده‌گرین، چونكه‌ ئه‌وان ئێستا بونه‌ته‌ دارده‌ستی توركیا‌و ده‌یانه‌وێت ناوخۆی رۆژئاوا بكه‌نه‌ مه‌یدانی خوێن بۆیه‌ ئه‌وان هێڵی سورن بۆ ئێمه‌".
له‌وباره‌یه‌وه‌ وتی"ئه‌و سیستمه‌ مانای ئه‌وه‌ نیه‌ ده‌ستكه‌وته‌كانی كورد بچوك بكاته‌وه‌ له‌وانه‌ كانتۆنه‌كان هه‌روه‌كو خۆی ئه‌مێننه‌وه‌، ئه‌وسیستمه‌ فیدراڵی دیموكراتییه‌ سه‌رپه‌رشتی باكوری سوریا ده‌كات هه‌ر سێ‌ كانتۆنه‌كه‌و ناوچه‌ی شه‌دادیه‌و دوای ئازادكردنیشی به‌شێكی شاری ره‌قه‌ش كه‌ ئێستا پایته‌ختی داعشه‌ ده‌كه‌وێته‌ ناو ئه‌و سیستمه‌ فیدراڵی دیموكراتییه‌".
ئه‌وئه‌ندامه‌ی ده‌سته‌ی سه‌رپه‌رشتیاری به‌ڕێوه‌به‌ری سیستمی فیدراڵی دیموكراتی، ئه‌وه‌شی روونكرده‌وه‌ ته‌نها دوولایه‌ن رێگه‌یان پێنادرێت بچنه‌ ناو ئه‌و سیستمه‌، ده‌ڵێت"هه‌موو لایه‌نه‌كان بۆیان هه‌یه‌ بێنه‌ ناو ئه‌و سیستمه‌وه‌ به‌ كوردو عه‌ره‌ب و سریانی و هه‌موو لایه‌نه‌كان ته‌نها دوو لایه‌ن بۆیان نیه‌ بێنه‌ ناو ئه‌و سیستمه‌وه‌ ئه‌وانیش (پارتی دیموكراتی كوردستانی سوریاو پارتی یه‌كێتی)ن واته‌ ئه‌نه‌كه‌سه‌ ئه‌وان به‌هیچ شێوه‌یه‌ك رێگه‌یان پێنادرێت بێنه‌ ناو ئه‌و سیسته‌مه‌، له‌به‌رئه‌وه‌ی به‌كرێگیراوی توركیان".
توركیا به‌ڕونی دژایه‌تی خۆی بۆ سه‌ركه‌وتنه‌كانی شه‌ڕڤانانی یه‌په‌گه‌و یه‌په‌ژه‌ له‌رۆژئاوای كوردستان راگه‌یاندووه‌و هه‌ربه‌وه‌ش نه‌وه‌ستاوه‌ به‌ڵكو به‌رده‌وامه‌ له‌تۆپبارانی خاكی رۆژئاوای كوردستان، ئاڵدار خه‌لیل، باس له‌و هێرش‌و په‌لاماردانانه‌ی توركیاش ده‌كات‌و پێیوایه‌ ئه‌و وڵاته‌ نایه‌وێت كورد به‌مافی خۆی بگات.
"توركیا چاوی به‌م سه‌ركه‌وتنانه‌ی كورد هه‌ڵنایه‌ت بۆیه‌ به‌رده‌وام ده‌یه‌وێت كێشه‌ بۆ ئێمه‌ دروست بكات‌و نایه‌وێت ئێمه‌ زیاتر پێشڕه‌وی بكه‌ین به‌سه‌ر چه‌ته‌كانی داعش و جه‌بهه‌ی نوسره‌ كه‌ توركیا پاڵپشتی سه‌ره‌كیی ئه‌وانه‌، واته‌ له‌ناوبردنی ئه‌وان ئاگرتێبه‌ردانی ناخی توركیایه‌، چونكه‌ حه‌زناكات ئه‌وان له‌ناوبچن"خه‌لیل واده‌ڵێت.
ئه‌و ئه‌ندامه‌ی ده‌سته‌ی به‌ڕێوه‌به‌ری  ته‌ڤده‌م ته‌ئكیدی له‌وه‌شكرده‌وه‌ كه‌ توركیا ناتوانێت هیچ پێشڕه‌وییه‌ك بكات به‌ره‌و رۆژئاوای كوردستان‌و ته‌نها تۆپباران‌و له‌دوره‌وه‌ ته‌قه‌یان لێده‌كات"به‌هێز ناتونێت، چونكه‌ رۆژئاوای كوردستان شه‌ڕڤان به‌رگری لێده‌كه‌ن به‌ خوێن نه‌ك به‌پاره‌".
