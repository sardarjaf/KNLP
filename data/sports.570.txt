سەرجەم یاریەكانی قۆناغی كۆمەڵەكانی خولی یانەپاڵەوانەكانی ئەوروپا كۆتاییان هات و ناسنامە یانە گەیشتووەكان بۆ قۆناغی 16 ئاشكرا بوو، لەركابەرییەكانی كۆمەڵەی پێنجەم یانەی لیڤەرپوڵ لەنێو یاریگای ئانفێڵد گۆڵبارانی یانەی سپارتاك مۆسكۆی روسی میوانی كرد و یاریەكەی بە 7 گۆڵی بێ بەرامبەر لێ بردەوە، لەگێمی یەكەمدا لیڤەرپوڵ  بە 3 گۆڵ پێش كەوت گۆڵەكانیش فیلیپ كۆتینهۆ دوو گۆڵ لەدەقیقەكانی 4 و 15 و فێرمینیۆ لەدەقیقەی 18 تۆماریان كرد، لەگێمی دووەمیشدا گۆڵ تۆماركردن لەلایەن تیپەكەی یۆرگن كلۆپەوە بەردەوام بوو سادیۆ مانی لەدەقیقەی 47 گۆڵی چوارەمی تۆماركرد، لەدەقیقەی 50 فێرمینیۆ گۆڵی دووەمی خۆی و پێنجەم گۆڵی ریدزی تۆماركرد، لەدەقیقەی 76 سادیۆ مانی جارێكی تر گۆڵی یانە روسیەكەی هەژاند و گۆڵی دووەمی خۆی و شەشەمی یانەكەی تۆماركرد، پێش ئەوەی لەدەقیقەی 86 محەمەد سەڵاح ناوی خۆی لەلیستی گۆڵكارانی یاریەكە بنوسێت و واژۆ لەسەر گۆڵی حەوتەم و كۆتایی بكات، بەو بردنەوە گەورەیەش لیڤەرپوڵ بە 12 خاڵ و بەیەكەمی كۆمەڵەكەی گەیشتە قۆناغی 16، سپارتاك مۆسكۆش لەپلەی سێیەم خولی ئەوروپی بۆ مایەوە، یانەی سیڤیلیەی ئیسپانیش هاوشانی لیڤەرپوڵ و بە9 خاڵ و بە دووەمی كۆمەڵەكەی گەیشتە قۆناغی 16 دوای ئەوەی بەگۆڵێك لەگەڵ ماریبۆری سلۆڤینی میوانداری یەكسان بوو، ماریبۆر لەگێمی یەكەمدا توانی بەگۆڵێك پێش بكەوێت گۆڵەكەش ماركۆ تاڤارس لەدەقیقەی 10 تۆماری كرد، بەڵام لەدەقیقەی 75ی گێمی دووەم پاولۆ گانسۆ ئەنجامەكەی بۆ سیڤیلیە یەكسانكردەوە، لەلایەكی ترەوە و لەیاریەكانی كۆمەڵەی هەشتەم یانەی ریاڵ مەدریدی ئیسپانی لەسانتیاگۆ بیرنابیۆ شكستی بەیانەی بوروسیا دۆرتمۆندی ئەڵمانی هێنا و یاریەكەی بە 3 گۆڵ بەرامبەر بە 2 گۆڵ لێ بردەوە، یانەی شاهانەی هەڵگری نازناو لەسەرەتاوە بەبەهێزی دەستی بەیاری كرد و لەدەقیقەی 8 گۆڵی یەكەمی لەرێگەی بۆرخا مایۆراڵ تۆماركرد، دوای ئەو گۆڵە بە 4 دەقیقە كریستیانۆ رۆناڵدۆ بەلێدانێك لەدەرەوەی ناوچەی سزا یانەكەی كردە خاوەن گۆڵی دووەم، بەڵام پێش كۆتایی هاتنی گێمی یەكەم بە 2 دەقیقە بییر ئیمریك ئۆبامیانگ گۆڵێكی بۆ دۆرتمۆند تۆماركرد و جیاوازیەكەی بۆ گۆڵێك كەمكردەوە، لەسەرەتای گێمی دووەمدا یاریزانانی یانە ئەڵمانیەكە باشتر دەركەوتن و لەدەقیقەی 49 ئۆبامیانگ گۆڵی دووەمی خۆی و یەكسانكردنەوەی یانەكەی تۆماركردەوە، بەڵام لەدەقیقەی 81 لۆكاس فاسكێز توانی تۆڕی گۆڵی یانەی میوان بهەژێنێت و گۆڵی سێیەم و بردنەوە بەیانەكەی هەڵگری نازناو ببەخشێت، بەو ئەنجامە ریاڵ مەدرید بە 13 خاڵ و لەپلەی دووەم بۆ قۆناغی 16 سەركەوت، بەڵام دۆرتمۆند بە 2 خاڵ و لەپلەی سێیەم بۆ خولی ئەوروپی رۆیشت، لەیاریەكی تری هەمان كۆمەڵە یانەی تۆتنهام هۆتسبێری ئینگلیزی بە 3 گۆڵی بێ بەرامبەر لە یانەی ئەپۆیڵ نیقۆسیای قوبرسی میوانی بردەوە، لەدەقیقەی 20 فرناندۆ لۆرینی ئیسپانی بەربەستی یەكسان بوونی شكاند و گۆڵی یەكەمی تۆماركرد كە یەكەم گۆڵیەتی لەگەڵ تۆتنهام، لەدەقیقەی 37 یشدا سۆن هیۆنگ مین واژۆی لەسەر گۆڵی دووەم كرد، لەگێمی دووەم و پێش كۆتایی هاتنی یاریەكە بە 10 دەقیقە جۆرج كیڤن نكۆدۆ گۆڵی سێیەم و كۆتایی تۆماركرد، بەو بردنەوەیەش تۆتنهام كە لەپلەی یەكەم گەیشتنی بۆ قۆناغی 16 زامن كردبوو قۆناغی كۆمەڵەكانی بە 16 خاڵ لە 5 بردنەوە و یەكسان بوونێك كۆتایی پێ هێنا و یانە قوبرسیەكەش ماڵئاوایی كرد.
بەڕێوبەری بەشی هەناوی لە نەخۆشخانەی فێركاری سلێمانی رێنمایی دەداتە هاوڵاتیان لە كاتی هاتنی سەرما و سۆڵە و داوا دەكات خۆیان لە نەخۆشییە وەرزییەكان بپارێزن.
لاهور شێخ جەنگی: پاراستنی دامودەزگا مەدەنی و حكومیەكان و بارەگاكان ئەركی هەموو لایەكمانە و نابێت بەهیچ جۆرێك پەنا بۆ سوتاندن و توندوتیژی ببرێت
