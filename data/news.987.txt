حه‌یده‌ر عه‌بادی، سه‌رۆك وه‌زیرانی عیراق فه‌رمانی له‌سه‌ر كارلابردن‌و خانه‌نشینكردنی چه‌ند به‌رپرسێكی باڵای عیراقی ده‌ركردووه‌، ئه‌وه‌ش به‌گوێره‌ی چه‌ند به‌ڵگه‌نامه‌یه‌ك كه‌ده‌ست ماڵپه‌ڕی خه‌ندان كه‌وتووه‌و كوردێكیشی تێدایه‌.
سه‌رچاوه‌یه‌ك له‌نوسینگه‌ی عه‌بادی تایبه‌ت به‌خه‌ندانی وت "سه‌رۆك وه‌زیران له‌چوارچێوه‌ی ئه‌و چاكسازیانه‌ی كه‌ده‌ستی پێكردووه‌ فه‌رمانی خانه‌نشینكردنی بۆ هه‌ر یه‌كه‌ له‌زاهیر غه‌رباوی، به‌ڕێوه‌به‌ری گشتی ده‌زگای هه‌واڵگری عیراق‌و حه‌مدیه‌ جاف (كورد) به‌ڕێوه‌به‌ری گشتی بانكی بازرگانی عیراق‌و محه‌مه‌د عه‌بدولجه‌بار شه‌بوت به‌ڕێوه‌به‌ری گشتی تۆڕی میدیایی عیراقی ده‌ركردووه‌".
عه‌بادی هه‌روه‌ها باسم كه‌مال، به‌ڕێوه‌به‌ری بانكی ڕافیده‌ین‌و محه‌مه‌د عه‌بدولوه‌هاب به‌ڕێوبه‌ری بانكی ڕه‌شیدو خزه‌یر الزهیری به‌ڕێوه‌به‌ری بانكی عه‌قاری‌و كاڤم ناشور به‌ڕێوه‌به‌ری بانكی پیشه‌سازی‌و محه‌مه‌د خه‌فاجی به‌ڕێوه‌به‌ری بانكی كشتوكاڵی له‌سه‌ر كارلابردووه‌، هه‌ر به‌پێی سه‌رچاوه‌كه‌.
ده‌ستپێكردنه‌وه‌ی چاكسازیه‌كانی عه‌بادی له‌كاتێكدایه‌ كه‌بڕیاره‌ لایه‌نگرانی موقته‌دا سه‌در ئه‌مشه‌و بۆ جارێكیتر دژی سیستمی سیاسی‌و نه‌بوونی چاكسازی بڕژێنه‌ سه‌ر شه‌قامه‌كان.
شه‌وی ڕابردوو به‌ڕێوه‌به‌ری نوسینگه‌ی سه‌در به‌خه‌ندانی وت "سێشه‌ممه‌ دوای بانگی ئێواره‌ تابانگی به‌یانی له‌ژێر دروشمی لا كلل ولا ملل .. سلمیون أبداً (واته‌: نه‌كۆڵ ده‌ده‌ین‌و نه‌بێزار ده‌بین..تاسه‌ر ئاشتی خوازین) خۆپیشاندانی گه‌لی عیراق بۆ چاكسازی‌و دژایه‌تی گه‌نده‌ڵی له‌هه‌موو شارو شارۆچكه‌كانی عیراق ده‌ستپێده‌كاته‌وه‌".
