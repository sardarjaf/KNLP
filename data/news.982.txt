به‌پێی‌ هه‌واڵێكی‌ راگه‌یاندنی‌ قائیمقامیه‌تی‌ سلێمانی‌ كه‌ وێنه‌یه‌كی‌ بۆ خه‌ندان نێردراوه‌، له‌ماوه‌ی 15 رۆژی رابردوودا لیژنه‌ هاوبه‌شه‌كانی قائیمقامییه‌ت ده‌ستیان گرتووه‌ به‌سه‌ر 10 تۆن مه‌وادی خۆراكیی و جوانكاری و پاككه‌ره‌وه‌ی  ماوه‌ به‌سه‌رچوودا.
خالید محه‌مه‌د شاوێس، سه‌رۆكی لیژنه‌ی له‌ناوبردن له‌ لیژنه‌ هاوبه‌شه‌كانی‌ قائیمقامیه‌تی‌ سلێمانی‌، رایگه‌یاند: له‌ به‌رواری 1ی‌ ئاب بۆ 15ی‌ ئابی‌ 2015 له‌لایه‌ن لیژنه‌ هاوبه‌شه‌كانی قائیمقامیه‌ت و ئاسایش و به‌ هاوكاری هاولاَتیان له‌كاتی سه‌ردان و پشكنینی شوێنه‌ گشتییه‌كان ده‌ستیان گرتووه‌ به‌سه‌ر 10 تۆن  مه‌وادی خراپ بوودا كه‌ خواردنیشی‌ تێدا بووه‌.
وتیشی‌: "ئه‌و خواردنانه‌ به‌كارهێنانیان ده‌بووه‌ هۆی زیان گه‌یاندن  به‌ ته‌ندروستی هاولاَتیان، به‌ڵام له‌لایه‌ن لیژنه‌ی له‌ناوبردن له‌ پێناو پاراستنی گیانی هاولاَتیان سه‌رجه‌م ئه‌و موادانه‌ له‌ناوبراون، كه‌ پێكهاتبوون له‌ (خوارده‌مه‌نی و جوانكاری و پاكه‌ره‌وه‌)".
سه‌رۆكی لیژنه‌ی له‌ناوبردن ئاماژه‌ی‌ به‌وه‌شدا: "به‌هۆی وشیاری هاولاَتیان و به‌رده‌وام چاودێریكردن و سه‌ردانیكردنی لیژنه‌كانی قائیمقامیه‌ت و هه‌ستكردن به‌ به‌رپرسیاری به‌شێك له‌ خاوه‌نی كۆمپانیاكان مانگانه‌ بڕێكی زۆر مه‌وادی خراپ بوو ‌و به‌سه‌رچوو له‌ناو ده‌برێت".
ئه‌وه‌شی‌ خسته‌ڕوو: "زۆر جار له‌لایه‌ن كۆمپانیاكان و هاولاَتیانه‌وه‌ له‌كاتی هه‌بوونی مه‌وادی به‌سه‌رچوو له‌ كۆگاكاندا لیژنه‌كانی قائیمقامیه‌تی لێ ئاگادار ده‌كرێته‌وه‌، بۆ ئه‌وه‌ی به‌ ئاگاداریی و چاودێری لیژنه‌ی له‌ناوبردن (ته‌له‌ف) له‌ناوببرێت، بۆیه‌ بڕێكی زۆری ئه‌و مه‌وادانه‌ی له‌ناوبراون له‌ ماوه‌ی رۆژی رابردوودا به‌ ئاگاداری و ره‌زامه‌ندی خاوه‌نه‌كانیاوه‌ بووه‌".
