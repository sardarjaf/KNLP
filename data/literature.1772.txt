هه‌ر له‌مندالییه‌وه‌ سووره‌ خووی گرتبوو به‌ مێرووله‌ کۆکردنه‌وه‌ .
هه‌ر کات شاره‌ مێرووله‌یه‌کمان بدۆزیایه‌ بانگی سووره‌مان ده‌کرد .
سوووره‌ش له‌ خۆشیا هه‌لده‌په‌ڕی و کیسه‌یه‌ک نایلۆن یان بتلێک شووشه‌ی ده‌هێنا پڕی ده‌کرد له‌ مێرووله‌ و به‌ خاردان ده‌گه‌ڕایه‌وه‌ ماڵ .
سووره‌ نه‌ چاوی سووربوو نه‌ قژی ، لێ له‌ مندالییه‌وه‌ جار جار به‌ری چاوی سوور ده‌بوو بۆیه‌ ناوماننا سووره‌ !
نه‌مانده‌زانی بۆچی سووره‌ مێرووله‌ کۆده‌کاته‌وه‌ و به‌خێویان ده‌کات .
ئه‌گه‌ر بچویتایه‌ ناو حه‌وشه‌که‌یان بن دیواری ماله‌که‌یان پربوو له‌ شاره‌ مێرووله‌ .
له‌ سه‌رده‌می مندالی وامانده‌زانی ئه‌مه‌ ئاره‌زوویه‌کی کاتییه‌ سووره‌ خووی پێوه‌ گرتووه‌ ، که‌چی ئێستا ته‌مه‌نی به‌ناو سالاچووه‌ و مێرووله‌ له‌گیرفانی دایه‌ و بۆ هه‌رکوێ بچێت له‌گه‌ل خۆی مێرووله‌کان ده‌بات .
له‌ سه‌رده‌می هه‌رزه‌کاری ئه‌و کاته‌ی ڕێگامان له‌ کچان ده‌گرت ، سووره‌ سه‌رقالی مێرووله‌ کۆکردنه‌وه‌ بوو .
له‌ بیرمه‌ جارێکیان ( به‌هار) که‌ جوانترین کچی گه‌ڕه‌ک بوو به‌ منی وت : به‌ سووره‌ بلێ واز له‌ مێرووله‌ گرتن بهێنێ منیش ده‌بمه‌ ده‌زگیرانی .
ئه‌و ڕۆژانه‌ ئێمه‌ بۆ په‌یدا کردنی ده‌نکێ ده‌چووینه‌ ئاسمان ..کاتێ ڕاسپارده‌که‌م به‌ سووره‌ گه‌یاند .
سووره‌ به‌ قوڕگی پڕ له‌ گریان وتی : پێی بلێ ناتوانم ..
وتم : سووره‌ چیت له‌ مێرووله‌ داوه‌ .. به‌هار بکه‌ مێرووله‌ و له‌گه‌لی وازی که‌ !
ئه‌م نهێنی به‌خێو کردنی مێرووله‌یه‌م لێببووه‌ مه‌راق و نه‌مده‌زانی بۆ ئه‌م گیانله‌به‌ره‌ ئه‌وه‌نده‌ گرنگه‌ به‌لای سووره‌وه‌؟!
له‌ مندالییه‌وه‌ تا سه‌رده‌می هه‌رزه‌کاری سووره‌ ڕوخسارێکی ڕێک و پێک و ئاسایی هه‌بوو .
له‌ ته‌مه‌نی گه‌نجی به‌دواوه‌ سووره‌ ڕۆژ به‌ ڕۆژ روخساری زشت وترسناکی هه‌بوو .
بۆیه‌  سووره‌   بووه‌ که‌سێکی گۆشه‌ گیرو دوورله‌ هه‌موو شت .
سووره‌  له‌گه‌ل مندا په‌یوه‌ندییه‌کی به‌هێزی هه‌بوو .
هه‌ر پرسیارێکی هه‌بوایه‌ لێیده‌پرسیم ، هه‌ر  نهێنیه‌کشی هه‌بوایه‌ بۆی ده‌درکاندم .
منیش وتم :  سووره‌ گیان ئێمه‌ دوو هاوڕێی مندالین و پێویست ناکات هیچ شتێک له‌یه‌کتر بشارینه‌وه.. ‌ چه‌ند ڕۆژێکه‌ له‌ چاوه‌کانت دیاره‌ شتێک ڕوویداوه‌ و ناته‌وێ پێم بلێیت؟
 وتی : تا ئێستا هیچ شتێکمان له‌یه‌کتر نه‌شاردۆته‌وه‌ ، به‌لام نهێنیه‌ک هه‌یه‌ تا ئێستا نه‌م درکاندووه‌!
سوره‌ چاوی له‌ دوکه‌ڵه‌ ڕه‌شه‌که‌ی ئاسمانی شاره‌که‌ کرد و وتی : لێره‌ خۆر چه‌ند زوو ئاوا ده‌بێت !
سووره‌ تاوێک بێده‌نگ بوو..ئنجا وتی : هاوڕێ گیان ..وادیاره‌ تۆ لێم تێناگه‌یت ..من به‌ڕاستمه..هه‌ست ده‌که‌م ‌ کرمێک ..ده‌نگێگ له‌ ناو مێشکمدایه‌ و پێمده‌لێ بکوژه‌ !
وتی : له‌ مندالییه‌وه‌ تا ئێستا به‌رگریم له‌خۆم کردووه‌ ، ده‌ترسم ڕۆژێک به‌ قسه‌ی کرمه‌که‌ بکه‌م!
وتی : تۆ له‌ من تێناگه‌یت .. برا که‌سێک هه‌یه‌ له‌ناخمه‌ ده‌ژێت و پێمده‌لێ بکوژه‌ دایکت ، باوکت هاوڕێکانت ..ناتوانم چیتر به‌م شێوه‌یه‌ بژێم .
وتی : چیتر ناتوانم ئه‌م نهێنییه‌ له‌گه‌ل خۆم هه‌لگرم ..تۆ ده‌زانی بۆ مێرووله‌ به‌خێو ده‌که‌م ؟
وتی : له‌ مندالییه‌وه‌ به‌ری چاوم که‌ سوور ده‌بوو ئه‌گه‌ر گیانله‌به‌رێکم بکوشتایه‌ سوورییه‌که‌ی چاوم کالتر ده‌بوه‌وه‌ .
له‌و ڕۆژه‌وه‌ ده‌یان پشیله‌ و سه‌گ و مارو دوپشک و چۆله‌گه‌ و بالدارنه‌ما نه‌ی کوژم تا دواجارخووم به‌م مێروولانه‌وه‌ گرت .
وتم : گوێبگره‌ سووره‌ .
ئه‌م نه‌خۆشییه‌ت زۆرترسناکه‌ ..به‌س تۆ ده‌توانی چاکه‌ وخه‌راپه‌ له‌یه‌کتر جوودا که‌یته‌وه‌ ئیتر ئه‌م به‌د خووه‌ چییه‌ گرتووته‌!
وتی : من له‌وه‌ ده‌ترسم ڕۆژێک به‌ قسه‌ی ئه‌و کرمه‌ بکه‌م و ژیانی که‌سێک له‌ناوبه‌رم .
پێکه‌وه‌ به‌ پیاسه‌ له‌سه‌ر ڕێگا پڕ له‌ زبل و پیسیه‌که‌ی قه‌راخ شار گه‌ڕایه‌نه‌وه‌ به‌ره‌و مال .
خۆزگه‌م ده‌خواست نه‌ ئه‌م نهێنیه‌م بزانیایه‌ و نه‌ سووره‌م بناسیایه‌ .
چی ده‌بوو ئه‌گه‌ر سووره‌ نه‌بوایه‌ ؟ له‌ مندالییه‌وه‌ بمردایه‌ !
کێ نالێ ڕۆژێک  وه‌ک مێرووله‌کان سه‌رم له‌ له‌شم جوودا ناکاته‌وه‌ ؟
نا پێش ئه‌وه‌ی بمکوژێ من ده‌یکوژم ..ده‌بێ تا چه‌ند ڕۆژیکتر چاوه‌ڕوانبم ئه‌گه‌ر چاره‌سه‌رێکم نه‌ دۆزی ..چاره‌سه‌ری ده‌که‌م !
سووره‌ ده‌ستی خسته‌ سه‌رشانم ( له‌ ترسا ڕاچله‌کیم ) وتی : هاوڕی گیان بیر له‌چی ده‌که‌یته‌وه‌ ؟
ویستم بلێم بیر له‌ چاره‌سه‌رێک ده‌که‌مه‌وه‌ .. سووره‌ چاوی له‌ چاوم بڕی و بزه‌ی پێکه‌نیین گرتی منیش ویستم پێبکه‌نم و بلێم : ده‌مزانی گالته‌ت ده‌کرد !
سووره‌ وتی : من ده‌بینم به‌ری چاوت سوور بووه‌ ..هه‌ر ئێستاش بیرت له‌ کوشتن ده‌کرده‌وه‌ .
