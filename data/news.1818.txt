وەزارەتی کارو کاروباری کۆمەڵایەتی ڕونکردنەوە لەبارەی سەرجەم ئەو ھاوڵاتیانە دەدات کە لەدوای ساڵی ٢٠١٣وە دوچاری کەمئەندامی بون و تائێستا بەکەمئەندام تۆمارنەکراون، ڕاشیدەگەیەنێت، وەزارەتی دارایی دوایین بڕیاری لەبارەی چارەنوسی ئەو ھاوڵاتیانەوە دەرکردوە، لەبارەی کۆبونەوەی لیژنەی پشکنینی کەمئەندامانیش بەرپرسێکی وەزارەتی کار زانیاریی ئاشکرادەکات.
لەوبارەیەوە ھەمزە مەغدید بەڕێوەبەری ڕاگەیاندن لەوەزارەتی کارو کاروباری کۆمەڵایەتی حکومەتی ھەرێم، لەلێدوانێکی تایبەتدا بۆ SNN جەختیکردەوە لەسەرئەوەی، ئەو ھاوڵاتیانەی دوچاری کەمئەندامیبون لەساڵی ٢٠١٣ فایلیان بۆ ئامادە دەکرێت و لیستی ناوەکانیان بەرزدەکرێتەوە.
سەبارەت بەڕاییکردنی مامەڵەی ئەو ھاوڵاتیانەشەوە، ھەمزە مەغدید وتی:"وەزارەتی دارایی لەساڵی ٢٠١٣وە ھیچ مامەڵەیەکی  وەرنەرگرتوەو ڕاشیگەیاندوە کە ھیچ مامەڵەیەک وەرناگرێت".
بەرپرسەکەی وەزارەتی کار ئاشکراشیکرد، بریاروایە دوای تەواوبونی مانگی ڕەمەزانی پیرۆز، لیژنەکانی تاییەت بەکەمئەندامان دانیشتن دەکەن و پشکنین دەکەن و دواتر بڕیاری کۆتایی لەبارەی  ڕێژەی کەمئەندامان و ئەوکەسانەش دەدەن کە موچەی مانگانەیان پێدەدرێت.
ئەوەشی ڕونکردەوە، لەئێستادا ئەو لیژنەیەی کە پێکھێنراوە، سەرجەم کارەکانیان بەکۆتا ھێنراوەو چاوەڕواندەکرێت دوای مانگی ڕەمەزانی پیرۆز ڕاستەوخۆ دەست بەکارەکانیان بکەن.
لەماوەی ڕابردودا موچەی کەمئەندامان زۆرترین نیگەرانی بەدوای خۆیدا ھێناو تائێستاش چارەسەری بنەڕەتی بۆ کێشەی ئەو توێژە نەکراوەو یەکلانەکراوەتەوە.
