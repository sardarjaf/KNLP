لەسەر ئەو پروپاگەندانەی کە کە ئەمڕۆ لەسەر دورخستنەوەی لە پێکهاتەی هەڵبژاردەی ئیسپانیا بڵاوکرایەوە، دەیڤد دی خیا کۆنگرەیەکی ڕۆژنامەوانی ڕێکخست و تیایدا سەرجەم تۆمەتەکانی بەدرۆ خستەوە.
لەسەرەتایی کۆنگرەکەدا دی خیا وتی: "هەواڵەکە شتێکی چاوەڕوان نەکراو بوو، ئەوەی کە دەوترێت هەمووی درۆیە و دروستکراوە".
وتیشی: "من دەمەوێت بەشداری یارییەکانی یۆرۆ بکەم و هەموو هاوڕێکانم پشتیوانیم دەکەن و ئەمەش گڕوتینێکی زیاترم پێدەبەخشێت بۆ ئەوەی لەگەڵ هەڵبژاردەکەم بەردەوام بم، ئەوەی لە ڕۆژنامەکانەوە دەوترێت دورە لە ڕاستییەوە".
ئەمڕۆ ڕۆژنامەکانی ئیسپانیا دەنگۆی ئەوەیان بڵاوکردەوە گوایە دی خیا لەسەر ئابروچونێکی سێکسی لەلایەن پۆلیسی مەدریدەوە بانگێشت کراوەو بەهۆیەوە لە هەڵبژاردەی ئیسپانیا دورخراوەتەوە.
دی خیا ڕوونیشیکردەوە: "کاتێک هەواڵەکەم بیست، ڕاستەوخۆ پەیوەندیم بەخێزانەکەمەوە کرد و پێیانم وت کە هەواڵەکە ڕاست نییە، پۆلیس دەتوانێت هەموو ڕێکارە یاساییەکان بگرێتەبەر و پارێزەرەکانیشم یارمەتییان دەدات، نازانم ڕۆژنامەکان چۆن دەتوانن دەنگۆیەکی لەم جۆرە بڵاوبکەنەوە، ئەمە تەنها بۆ ناشرین کردنی وێنەی ئێمە بوو".
