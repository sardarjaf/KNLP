خەریکى رووتکردنەوەى زەویت , جلت لە بەر بەهاردا نەهێشت ,بزر بووى لە نێوان هاتن و چوون , پەنجەرەت خەڵتانى ڵێڵى کردووە , ڕۆشنایی تووشى کەمخوێنى هاتووە , تاریکیش خوێن بەربوون .
جریوەى ئەستێرە بە کلى تەڵخى دەرێژى , پەتووى تەم دەدەیتە سەر خەیاڵى فڕیوى پەپوولە , ناوکى وەسواسیت , لەسەر ڕێگاى کوکوختى و خاڵخاڵۆکەکاندا چاند , دەستدرێژى دەکەیتە سەر کبریاى گردوو تەپۆڵکە , هەیبەتى شاخ و چەمت هەڕاج کرد , مەلوولى دەگوازیتەوە نێو روحى گیا , دڵتەنگى دەگەیەنیتە نێو دەمارەکانى ئاو , نێو ئێسک و پروسکى هەور .
لە ترسى تۆ , لە ناو هاوارێکى کپ , دەنگێکى خامۆش , قیژەیەکى خەواڵوودا خۆم گرمۆڵە کرد , لەناو خۆم هەڵکوڕمام , لە ناو گلێنەى مانگێکى نووستوودا ئەڤین و شەیداییم شاردەوە , خۆشەویستیم بۆ هەتا هەتایە پاراست .
تۆش ئەسپە ڕەسەنەکەت بە دیارى بۆ سوڵتانێک برد , لە با سووکتروو لە پووش پووچتر بوو , هەنگوینە بەتامەکەى بەهەشتى ئایندەى زەردەخەنەى نەوەکانت لە ژوورى مێشەکاندا هەڵگرت , لە هۆڵى مشکەکاندا دەرگات لەسەر زەخیرەو دانەوێڵەکان داخست , قاسپەى کەوەکانت سپاردە خەیاڵى راوچییەک .
بەردەوام تۆڕى گەمارۆدانى ئێمەى هەڵگرتووە , هەمیشە بەڕێى کڕینى دەزوولەو خامەوەیە , بەردەوام تێکستى تەڵقینى لە گیرفاندایە , هەمیشە سەرقاڵى ئاوەدانکردنەوەى گۆڕستانەکانە , خوولیاى ئابڵوقەدانى هەردووکمان , ئارەزووى ئەوەى پێکەوە سەردانیمان بکات , پێکەوە ئاهەنگمان بۆ بگێڕێت , لەگەڵماندا دووا قاوەى نەبوون بخواتەوە .
ونببوون و سەرگەردانى و بیرچوونەوەت داهێنا , هەرچى وەفادارى مانگ هەبوو بۆ شەوى وێڵى عاشقان , چى چاکەى تریفە هەيە بەسەر هەنگاوى رێبوارانى رێگاى ئەوینەوە , لە ناو تەنەگەیەکى خۆڵدا ناشتت
ئەوەى لە سینەتدا دەگوزەرا , ئەوەى لە خوێنتەوە فوارەى دەکرد , بەتاڵى دەکەیتە نێو فەخفوورى ئاودەستخانەیەک
Next سەرنجێک لەسەر شەڕی دژی داعش لەموسڵ و جیاوازی هەڵوێستەکان لەناو چەپدا !
… عەبدوڵا ساڵح
