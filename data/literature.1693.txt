ڕه‌نگه‌ كه‌ستان بڕوا نه‌كه‌ن.
دروست چه‌ن ساڵێ له‌وه‌وپێش شاره‌كه‌ی خۆمم به‌جێ‌هێشت و به‌ره‌و ئه‌مباژێڕه‌ی وڵاته‌كه‌ی خۆم وه‌ڕێكه‌وتم.
نیوه‌ڕۆیه‌ك پرس‌وڕام كرد، عه‌سرێك شت‌ومه‌كی سه‌فه‌رم كڕی،شه‌وێك شته‌كانم خسته‌ ناو جانتاكه‌م و بۆ به‌یانی وه‌ڕێكه‌وتم.
هاتم لێره‌وه‌ به‌ره‌و جێگایه‌كی دیكه‌ بڕۆم؟ بۆئیشی تیجاره‌ت و بازرگانی هاتبم!
ئه‌مه‌ یان نا؛‌ دڵنیام به‌ وه‌ها ئیشێكه‌وه‌ نه‌هاتووم.
له‌وانه‌یه بۆ سه‌ردانی خزم و كه‌س،‌ یان نا؛ بۆ فستیڤاڵێكی ئه‌ده‌بی گه‌یشتبێتمه‌ ئێره‌؟ بڕوا بكه‌ن من له‌ رووداوێكی ئاوه‌ها سه‌یردا،‌ له‌ شارێكه‌وه‌ دوورخراومه‌ته‌وه‌ بۆ شارێكی‌تری وڵاته‌كه‌م و وه‌كوو مردوویه‌ك ئه‌سپه‌رده‌كراوم تێیدا.
ئه‌مه‌ ره‌سمی خۆشه‌ویسته‌كه‌مه‌.
بڕوانن ئه‌م ره‌سمه‌ ده‌ریده‌خات كه‌ من هێنده‌ش به‌ ته‌مه‌ن نیم.
ساڵی پار،نه‌ به‌هاری پێرارساڵ بوو پێكه‌وه‌ چووین بۆ ده‌ریا.
ئه‌و بوێرانه‌ و به‌ به‌رچاوی ئه‌و هه‌موو خه‌ڵكه‌وه‌ له‌گه‌ڵ من هات بۆ ده‌ریا.
بێ‌نیاز بووبووین له شار، به‌له‌ممان له‌ بیر نه‌مابوو، ته‌ڕیی دوو ماچ بووین شه‌پۆل ده‌یسپاردین به شه‌پۆل، ته‌غارێك ماسیمان له قووڵی خۆشه‌ویستیمانا خنكاند.
ده‌ریا هات بمانخنكێنێ ئێمه نه‌ویمان له‌و، ئه‌و نه‌وی له ئێمه.
ئه‌و قووڵی و بێ‌بنی خۆیی هێنابوو ده‌ریای به‌رینی خۆشه‌ویستی ئێمه‌ی پێ بباته‌وه.
دواجار عابا و له‌چكه‌كه‌ی ئه‌وی برد.
ئای چیمان به‌سه‌رهات.
كه گه‌ڕاینه‌وه بۆ وشكێنی خێرا هه‌وڵی عابایه‌كم دا، سیخوڕه‌كان راپۆرتیان دابووین، ئای ئه‌و رۆژه چیمانبه‌سه‌رهات.
ره‌نگه كه‌ستان بڕوام پێ نه‌كه‌ن هه‌موو كاره‌ساته‌كانی وڵاتی من ئاوه‌ها ساكار و نائاسایین.ته‌نیا له به‌ر ئه‌وه‌یه‌ من به شێت ئه‌زانن كه پۆلیس و سنوور پارێزه‌كان به هه‌ند نازانم.
كاكه من له شارێكه‌وه هاتووم بۆ شارێكی تر مانای چییه رێگای گه‌ڕانه‌وه‌م لێ‌بگیرێ.
دڵنیا نيم كاتی خۆی هاتبم بۆسیاحه یان بۆ تیجاره‌ت و بگه‌ڕێمه‌وه.
یان ره نگه هاتبێتم كه به ئێره‌دا تێپه‌ر بم و بچم  بۆ جێگایه‌كی  ئه‌فسووناویتر.
ئیستا ئه‌وانه‌ی رێگای به‌ر و دوایان له من گرتووه به‌‌خۆیان ده‌ڵێن : پۆلیس  و والی و حه‌كه‌م و به منیش ده‌ڵێن شێت.
خۆ گۆڕ نییه كاكه پێیان وایه من بێكه‌سم و هه‌ر وه‌ها به ئاسانی ئه‌توانن زیندوو زیندوو  له گۆڕم نێن .
ئه‌م وه‌ستایه ده‌زانێ ئه‌وه مۆبایله‌كه‌م خراپ بووه ئه‌گینا ئه‌وه‌نده‌ش بێكه‌سنیم.
ئه‌مه‌یان ناوى، گرینگ ناوه‌كه‌ی نییه هاوڕێیه‌كی زۆر هه‌ست ناسكمه ‌و شاعیره.
هه‌ی قۆڕ «مردنمئامۆژیاره من له بۆ ده‌رسی ژیان نامكاته مه‌ستی مه‌رگ و ده‌مكاته ‌هه‌ستی ژیان» به‌ڕاستی هه‌ست‌ناسكو به‌ڵێنده‌ر بوو .
ئه‌مه‌یان  دایكمه كاتێ هاتم هێنده گوشیمی  به خۆیدا و گریا من هه‌ستی خووسان له ژێربارانێكی به‌هاری هاته گیانمه‌وه.
-ده‌ی شاعیری سه‌رگه‌ردان له كۆڵی ئه‌و ئه‌لبوومه بكه‌وه‌.
ئه‌مانه‌ت دوێنێ و پێرێ و پێنج و ده و پازدهرۆژی له‌وه‌ و پێشیش گوتووه.
-مانگێكی له‌وه و پێش، پازده رۆژی دوای پێش، پێنج رۆژی پێش ئیستا، به‌ڵێ هه‌موو ئه‌و كاتانه‌یش هاتبووم بۆ لات، به‌ڵام دیسان هه‌نده‌كه‌م خراپ بووه،  ئه‌وه‌تا دیسان ئیش ناكات.
له‌و جاره‌كه‌ی تره‌وه كه گوتت خاسم كردوه‌ته‌وه جه‌ره‌سێكم  بۆ نه‌هاتووه،  واته دیسان بۆت چاك نه‌كراوه و بڕۆ به خێر هاتی.
-ژماره (ده‌چێته ناو فكره‌وه) له وانه‌یه ،ئه‌مه‌یان مومكینه.
چار چییه ها؟ چار چییه؟ چاری چی؟ ئه‌مه ‌ئومێد له بیری كردم.
ئه‌ی حه‌مه چی؟ 
 ئه‌مه ئاسۆ له بیری كردم ئه‌ی رزگار چی؟ ئه‌مه رزگار له بیری كردم ئه‌ی جه‌زا؟ یان سارا!
ئا، ئا خوشك به‌ڕه‌حمه جیا له به‌ڕه‌حمی سه‌ریشی ئه‌وه‌نده قاڵ نییه.
ئه‌و بۆ ده‌نگی نییه؟ دایكم ئای دایه گیان له وانه‌یه نه‌خۆش بێ له ناو جێدا بێ، له‌وانه‌یشه هه‌ی ده‌مت به بڕین چێ نه‌ڵێیت؛ حه‌تم موبایله‌كه خراپ بووه.
ئا، ئا موبایله‌كه خراپه وه‌ستا ده‌ستێكی پێ گه‌یه‌نه چاوه‌كه‌می وه‌ستا.
تۆ چاكترین و میهره‌بانترین وه‌ستای دنیای.
ده‌ی وه‌ستا گیان نازم هه‌یه و زۆرم نییه.
-وێمده شێته وێمده.
خۆی بیری نییه به‌لام له‌و كه‌سانه‌یه كه هاتوون له رێگه‌ی كۆمیساریای باڵای په‌نابه‌رانه‌وه بچێ بۆ هه‌ندران.
به‌حسێب نووسه‌رێكی قه‌ڵه‌م ره‌نگیه و هه‌ڵسوڕاوێكی سیاسی بووه.
-راستیه‌كه‌ی كه‌س سه‌ر له كاری ده‌رناكات.
نه‌ ئه‌و‌ه‌ته دایخات، نه ئه‌وه‌یشه‌یه كه به راستی په‌نای خه‌ڵك بدات.
سه‌رده‌مانێك ئه‌و كاتانه‌ی خه‌ڵكی كوردستانی ئێرانیان قه‌تڵ و عام كرد،‌ ته‌رمیش بگه‌یشتایه‌ته ئیره گیانیان ده‌كرد به به‌ریدا و ده‌یاننارد بۆ به‌هه‌شتێكی ئه‌وروپایی؛ ئه‌و ده‌مه هه‌نده‌ران به‌هه‌شتێك بوو بۆ خۆی.
ئه‌و كاتانه‌ی ئه‌وه‌نده‌یان كۆمۆنیست به به‌رچاوی منه‌وه ره‌وانه‌ی ئه‌و به‌هه‌شته كرد پێم وا بوو رۆژئاوا خه‌ڵاتی تایبه‌تی بۆ كۆمۆنیسته‌كان داناوه.
به‌ڵام ئیستا كه ئیسلامیه مێشك وشكه‌كان ئاسایشیان له‌م جیهانه بڕیوه؛ مرۆڤی په‌نابه‌ر و به تایبه‌ت كۆمۆنیسته‌كان هێنده ده‌هێڵنه‌وه و بێ وڵام سه‌رگه‌ردانی ده‌كه‌ن هه‌تا ده‌بێت به شێت و ده‌كه‌وێته شاران.
-نامه، به قه‌د تووكی سه‌‌ریان سكاڵایان به‌ڕێ كردووه.
به ده‌یان جار به ماڵ و مناله‌وه مانیان گرتووه و سوودی نه‌بووه.
جارێك مانیان له خواردن گرتبوو ئه‌و كاته من دوكانم به‌رانبه‌ر به UN بوو بڕواناكه‌ی مناڵ به به‌رچاوی به‌رپرسه‌كانی UN وه ده‌بوورایه‌وه بایسی نه‌ده‌هاتن.
هه‌ر حه‌وتوویه‌ك له‌وه‌و پێش 53 كه‌سیان مانیان گرت UN پۆلیسی ئه‌م شاره‌ی رژاند به سه‌ریاندا.
پاش چه‌ن رۆژ هه‌وڵ و ته‌قا‌لای خه‌ڵكانی مرۆڤدۆست و رێكخراوه سیاسییه‌كان به‌ریان دان؛ ئه‌گینا بڕیار بوو بیاننێرنه وه بۆ به‌رده‌ست دوژمنه خوێن مژه‌كانیان.
-به راستی سه‌یره منیش نازانم.
یانی كه‌س نازانێ.
ئه‌وانه ته‌نیا رۆژێ هاتن و رۆژێ موقابله نرخ بۆ ئه‌و خه‌ڵكه‌ داده‌نێن.
زیاتر له‌ دایه‌ره‌ی ئاسایش ئه‌چن، به چه‌نها سه‌عات سین‌جیمی ئه‌و خه‌ڵكه‌ ده‌كه‌ن، له‌ سه‌ره‌كیترین شته‌كان تا لاوه‌كیترینیان ده‌پرسن.
شتگه‌لی سه‌یر وسه‌مه‌ره‌ی وا ده‌پرسن هیچ په‌یوه‌ندییه‌كی به‌ كه‌سی هه‌ڵاتووه‌وه‌ نییه‌.
من ئه‌ڵێم ئه‌وانه‌ وه‌ك رێكخراوه‌یه‌كی سیخوڕین و ته‌نیا وڵامی پرسیاره‌كانیان ده‌وێ.
-من له‌ ئێران بوومه‌.
باری ئابووری زۆر خراپه‌.
خه‌ڵكی رۆژ تا ئێواره‌ فڕكافڕكایانه كه‌چی فریا ناكه‌ون.
له‌وانه‌یه له‌به‌ر پاره‌ی ته‌له‌فوونه‌كه‌، یان له‌ بێ‌كاتیدا ته‌له‌فوونی بۆ نه‌كه‌ن.
-فه‌رموو كاكه‌ باترییه‌كه‌یم گۆڕیوه‌.
شارژێرێكی بۆ بكڕه‌ ته‌واوه‌.
ته‌نیا یه‌ك خوایشتم هه‌یه‌ هه‌تا ده‌سكارییه‌كی ئه‌و هه‌نده‌ی بۆ ده‌كه‌م هه‌نده‌كه‌ی خۆتی بده‌رێ با ته‌له‌فوونێكی پێ‌بكات.
ته‌نیا یه‌ك كه‌لیمه‌ ده‌ڵێ من فڵانیم و ته‌واو.
خێرت ئه‌گات غه‌ریبه‌.
-بڕوانه شێته، ئیستا چاكم كرد و تاقیشم كرده‌وه، عه‌یبی نییه‌.
تێگه‌یشتی مه‌زبووته.
ئه‌مڕۆ 24ی مانگه هه‌تا سه‌ر برج نه‌یهێنیته‌وه‌.
چاوه‌ڕێكه ئه‌گه‌ر هه‌تا سه‌ر برج كه‌س جه‌ره‌سی بۆ لێنه‌دای له‌وانه‌یه ‌‌دیسان جه‌ره‌سه‌كه‌ی له‌ ئیش كه‌وتبێ.
تێگه‌یشتی هه‌تا سه‌ر برج نه‌یهێنی.
- ئه‌وا به‌ شایه‌دی جه‌نابت هه‌تا سه‌ر بورج وڵامی ناده‌مه‌وه‌، بڕوا بكه رۆژ نه رۆژێ دێت به بێ ئه‌وه‌ی عانه‌یه‌كم بداتێ یه‌ك كاتژمێر به‌ خۆیه‌وه‌ خه‌ریكم ئه‌كات.
-وا نییه‌ دكتور، له‌م جیهانه به‌ش‌به‌ش بووه‌دا، مرۆڤ هه‌میشه خه‌یاڵی لای ئه‌و به‌شه‌یه‌تی كه‌ تێیدا حسێبی خاوه‌ن ماڵی بۆ كراوه‌ نه‌ك میوان و بێگانه‌.
-زڕ، زڕ، زڕ.. هه‌موو شه‌وێ ژماره‌كانیان ده‌گرم و خه‌وی شیرینیان لێ تاڵ ده‌كه‌م.
قابیله‌ خۆ‌نه‌مردووم.
دروسته ته‌راكه‌وته و بێ‌پاره‌ و ئیمكاناتم؛ به‌ڵام خۆ ده‌ست و پێم نه‌به‌ستراون هێند نووكه‌یان بۆ ده‌كه‌م، هێند نیوه‌شه‌وان جه‌ره‌س لێده‌ده‌م هه‌تا مێشكیان ده‌خه‌نه‌‌ئیش و ناو و نیشان و ژماره و چاره‌نووسی منیان دێته‌وه‌ یاد.
«گیڤارای كورده‌واری بووی، له‌ هه‌موو شوێنێ دیاری بووی» یادی به‌خێر ئه‌گه‌ر سامی عه‌ینه‌كی ته‌نیا ئه‌و منی بێته‌وه‌ یاد له‌م قڵووته‌ ‌رزگارم ئه‌كات.
ئای، ئای.
ئه‌گه‌ر مه‌ی و هاوڕێكانم و شێعر و دایكم نه‌بووایه‌ت هه‌ر ئه‌و ده‌مانه‌ ورده‌ ورده‌‌ ئه‌توامه‌وه‌ و وه‌كوو كلوویه‌ك به‌فر به‌ بێ‌ده‌نگی تێكه‌ڵ به‌‌عه‌رد ئه‌بووم.
-چش وه‌ستا گیان ئه‌وه‌ی من دواخه‌، چاوێك له هه‌ندی ئه‌م براده‌ره‌ بكه‌.
گوناحه، مرۆڤ گوێ له‌ وڕێنه‌ و زووخاوه‌كانی ئه‌گرێ دڵی ئه‌بێ به كه‌باب.
-دكتور مرۆڤی په‌نابه‌ر، په‌نابه‌ریش نه‌، كوا ئه‌مانه‌ په‌نایان دراوه‌!
مرۆڤی هه‌ڵهاتوو به‌رده‌وام دڵه‌ڕاوكێی هه‌یه‌ و وه‌ك مرۆڤی سه‌ر په‌ته‌.
نه‌ گه‌ڕانه‌وه‌ی بۆ دواوه‌ ئاسانه‌، نه‌ دڵنیایشه‌ له‌ داهاتوو؛ بۆیه‌ یه‌ك خوله‌كیان به‌ ساڵێ لێ ئه‌چێ، ره‌نگه‌ راستیش نه‌كات ده‌ پازده رۆژی له‌وه‌و پێش ته‌له‌فوونیان بۆ كردبێ.
كات لایان درێژه و پڕه له‌ چاوه‌ڕوانی.
ئیستا ده‌سكاری كه‌م بۆی؛ دوو كاتژمێر جه‌ره‌سی بۆ لێنه‌ده‌ن، خێرا عاسی ده‌بێ و پێی وایه دیسان هه‌نده‌‌كه‌ی له‌ ئیش‌كه‌وتووه.
-وه‌ره‌ ئه‌وه‌ ئه‌مجاره‌ش بۆم چاك‌كردی.
به‌ شایه‌دی ئه‌م براده‌رانه هه‌تا 15ی بورجی داهاتوو خراێیش بێت ده‌ستی منی لێ ناكه‌وێت.
نه‌بینم بێیت و لێره ده‌س بكه‌یت به‌ بۆڵه‌وبرته و خوایش و ته‌مه‌ننا، باشه‌؟
دوێنێ شه‌و خه‌ونێكم دیت.
من و پشیله‌یه‌كیان له‌‌ته‌نیشت یه‌كتردا چه‌قاند.
هه‌تا ناوقه‌دمان له‌ ناو گڵدا بوو، وه‌كوو دوو دانه نه‌مام،‌وه‌كوو دوو دانه‌‌ گوڵباخی،‌ سه‌ره‌تا پێم وابوو ئه‌مه‌ بابه‌تێك له‌ پێزانین و جۆره‌ ره‌وشتێكی ئه‌مه‌گناسیی هاووڵاتیانه.
پێم وابوو ئه‌و پشیله ته‌عبیر له‌و به‌شه‌ی بوونم ده‌كات كه‌ له‌گه‌ڵ هه‌موو خته‌یه‌كی ژیاندا لوو‌لوو پێچ‌ئاسا ماڵی ناو به‌ كۆڵیه‌وه‌ و خۆی هه‌ڵكێشاوه‌ له‌و خاكه‌ی كه‌ تێیدا چه‌قیوه.
كه‌چی ورده‌ ورده‌ وه‌كوو پۆرتره‌یه‌ك وێنه‌ی ته‌م و مژاوی ئه‌و پاسدار و پۆلیس و رۆحانیه‌ ریشنانه ده‌ركه‌وت كه‌ ده‌یانه‌ویست به‌رده‌بارانم كه‌ن.
ده‌وروبه‌رمیان ته‌ند، جنۆكه‌ ئا‌سا ده‌سته‌كانیان كه‌وته‌ ئیش.
له‌ ده‌میانه‌وه‌ وه‌كوو ده‌نووكی ته‌یره‌ئه‌بابیل پیسی ئه‌باری.
له‌و چركه‌ ساتانه‌ی ترس و تۆقیندا بیرم له‌ دوو جۆره‌ مردن كرده‌وه‌ و ئاره‌زووی جۆرێكی تریانم كرد كه‌ لێی بێ‌به‌ش بووم.
هه‌موو به‌ردێك كه‌ به‌ره‌و ئێمه‌ هه‌ڵده‌درا هه‌ڵگری به‌شێك له‌ مه‌رگ بوو ده‌بوایه ده‌یان و سه‌دان به‌ردی‌تر بخرایه‌ت و سه‌دان كانیله‌ی خوێن له‌ سه‌رو ئه‌ندامه‌كانی‌ترمدا فیشقه‌ی بكردایه‌ت هه‌تا مردنه‌كه‌می ورده‌ ورده‌‌ ته‌واو كردایه‌ت.
له‌و چركانه‌دا ئه‌گه‌ر هه‌موو له‌شت دڵی پڕ له‌ سۆز و عه‌شق بووبێت بۆ خۆشه‌ویسته‌كه‌ت ته‌نیا خۆتت له‌بیره‌ و له‌ چاوه‌ڕوانی كاتی میقات نه‌كراوی مردندایت.
له‌ سه‌ره‌تای ئه‌م خه‌وه‌ سامناكه‌دا به‌خێڵێم به‌ پشیله‌كه‌ ده‌هات چوونكا ده‌وروبه‌ریان به‌ گڵێكی زیاتر كوتابووه‌وه‌ و قورس و قایمتر له‌ من چه‌قاندبوویان.
به‌ڵام له‌ گه‌رمه‌ی به‌رده‌باران و مردنه‌كه‌دا تێگه‌یشتم كه‌ به‌رژه‌وه‌ندی من له‌و ناقایمی و بێ‌گڵییه‌دایه‌، بۆیه‌ توانیم مردنه‌كه‌م كه‌ ته‌قریبه‌ن نیوه‌ بوو‌بوو هه‌ڵكێشم و له‌گه‌ڵ خۆم بیڕفێنم.
به‌ڵام له‌ یه‌كه‌م هه‌نگاوی هه‌ڵهاتنمدا میاوێكی پڕ له‌ ته‌مه‌نا و هاوار، خوێنێكی سووری تۆخیان پژاند به‌ سه‌ر چاو و ته‌وێڵ و سینگ و ده‌سته‌كانمدا.
قریشكه‌یه‌ك وه‌كوو ده‌نگی تێكه‌ڵكراوی هه‌موو مێیینه‌كانی عاله‌م بێ و خرابێته گه‌رووی یاره‌كه‌م له‌گه‌ڵ چڕنووكی ئه‌و پشیله خوێناوڵه‌ له‌گۆڕچه‌قیوه‌دا گیریان كرد له‌ گه‌ردنم و پێستی پشتمیان داماڵی، من بۆ به‌رده‌باران و سام و ترسی پشیله‌كه‌ لام كردبووه‌وه‌ و سیما و قریشكه‌ی تێكه‌ڵی دڵداره‌كه‌م هێزێكی موعجیزه‌ئاسای پێ‌ده‌‌دام بۆ راكردن و بگره‌ باڵ‌گرتن.
هه‌ر ئه‌و ترسه تۆقێنه‌ره‌ بوو كه‌ به‌ هێز و هاوارێكی عه‌ردجووڵێنه‌وه‌ له‌ خه‌و ده‌ری په‌ڕاندم و رزگاری كردم.
وه‌ستا گیان ده‌زانم ئه‌مڕۆ یانزه‌ی بورجه‌ و من ده‌بوو لانیكه‌م هه‌تا پازده‌ی بورج رووم لێ نه‌نایتایه‌ت، دڵنیابه له‌بیرمه‌.
ده‌زانم كه‌ ده‌بوو به‌م زووانه‌ نه‌بم به‌ سه‌ربار بۆت به‌ڵام وه‌ستا گیان ئه‌و كابووسه‌ سامناكه يه كه دڵ و ده‌مارمی كردووه به‌‌گڕ، من ده‌بێ هه‌واڵێكی خۆشه‌ویسته‌كه‌م بزانم.
گه‌ر پێیان زانیبێت به‌رده‌بارانی ده‌كه‌ن.
وه‌ستا گیان نازانم بۆ به‌ڵام من بڕوام به‌ خه‌ون هه‌یه.
دڵنیام به‌ باش یان به‌ خراپ هه‌واڵێك به‌ڕێوه‌یه.
-وه‌ستا گیان بڵێ خوانه‌كرده‌ به‌ڵكوو ئه‌م كابووسه به‌‌عه‌كسه‌وه رووداوێكی خوش و دڵخۆشكه‌ری پێ بێ و بایی ئه‌وه‌ نه‌بێت بكرێ به‌ هه‌واڵ و ریپۆرتاژ، ئه‌یچی به‌قوربان.
تۆ جارێ چاوێك له‌ هه‌نده‌كه‌م بكه‌، خۆ من خوێنده‌واریی ئه‌م وڵاته‌م نییه‌.
مه‌منوونت ئه‌بم ئه‌گه‌ر هه‌واڵ و زانیارییه‌كانتم له‌م روژنامانه بۆ باس بكه‌ی.
به‌تایبه‌ت ئه‌وانه‌ی كه‌ په‌یوه‌ندی به‌ زێده‌كه‌ی منه‌وه‌ هه‌بێت.
راستی وه‌ستا نه‌تگوت تۆ چۆن ئه‌وه‌نده به‌ باشی له‌ ژاوه‌ژاوی من تێده‌گه‌ی؟ تۆ وه‌ستای مۆبایلی قابیله‌ زمانناس و وه‌ستای زمانیش بیت.
- ماڵاوا وه‌ستا گیان.
ئه‌وپه‌ڕه‌كه‌یم خوێندوه‌ته‌وه‌.
ئیتر له‌ شۆخی ده‌رچووه‌ ژیانم پڕ بووه له خه‌مۆكی و دڵه‌ڕاوكێ.
گه‌ر شتێكی سه‌یریش له‌ ئه‌توار و نوسینمدا بێت جێگه‌ی تانه و توانج و ناونیتكه‌ی شێتانه‌یه.
تانه و توانجم لێده‌ده‌ن به‌لام چاو له‌م لماوی مه‌رگ و چه‌رمه‌سه‌رییه‌م ناكه‌ن.
پێم بڵێن شێت.
شێته‌گیان، شێته‌ دیان، شێته‌ زوان.
ئه‌ی چی بكه‌م؟ گه‌ر شێعریش نه‌نووسم ده‌بم به‌ خۆڵه‌مێش.
- سه‌باره‌ت به‌ زێده‌كه‌ی خودی تۆ نه‌؛ به‌ڵام سه‌باره‌ت به‌ شاری مهاباد نووسراوه كوڕێك به ناوی شوانه‌ی سه‌ید قادر پاش ئه‌شكه‌نجه‌ و بێ‌حورمه‌تی له‌ لایه‌ن هێزه‌كانی حكومه‌تی ئێرانه‌وه‌ كوژراوه و خه‌ڵكی له‌ هه‌موو شاره‌كان خۆیان قوتار كردووه كه بڕژێنه سه‌ر شه‌قام و دژ به‌م مه‌سه‌له‌یه هه‌ڵوێست بگرن.
ئه‌وه‌تا ئه‌وه‌ ره‌سمه‌كه‌یه‌تی.
- وای وای چیان كردووه ئه‌م نا ئینسانانه، بڕوانه چۆن هێلكه‌ گونی ئاوساوه، چۆن ده‌م‌وچاوی شپرز بووه.
ئه‌ی وه‌حشیانه، هه‌ی نائینسانانه.
ئه‌وانه زۆر خوێنمژ و دڕنده‌ن وه‌ستا گیان ساڵانه سه‌دها جه‌نایه‌تی ئاوه‌ها ده‌كه‌ن.
رۆژنامه‌ی تازه كه‌ی دێت وه‌ستا گیان؟
- وه‌ستا گیان من دووسبه‌ی دێمه‌وه‌ بۆ لات.
ئاخر من له‌وێیش هه‌ڤاڵ و ئاشنام هه‌یه‌، ئه‌سڵه‌ن هه‌ڤاڵی هه‌موو مرۆڤێكم.
مردنی هه‌ر مرۆڤێك جۆرێك له‌ مردنیشه‌ بۆ من.
كاتێك بیر له‌و ساتانه ده‌كه‌مه‌وه‌ كه‌ له‌و كوڕه‌ به‌سته‌زمانه‌یان داوه، ئه‌و كاتانه‌ی كه‌ نه‌ڕاندوویه به‌سه‌ریاندا وشه‌ق و مسته‌كۆڵیان لێداوه‌ گوناح دامده‌گرێت.
ئه‌و خه‌ڵكه‌ی رژاونه‌ته‌ سه‌ر شه‌قام له‌وانه‌یه‌ هه‌ستێكی وه‌كوو ئه‌م هه‌ستی گوناحه‌ دایگرتبن.
ئه‌‌م جۆره‌ رووداوانه ده‌یخه‌نه‌وه‌ بیرمان كه دوودڵی و ده‌سته‌وه‌ستانی ئێمه بووه به مه‌یدانی جه‌نایه‌ت بۆ دیكتاتۆره‌كان،‌بووه‌ به شه‌ق و گوله و باتۆم و ده‌‌كوترێ به سه‌ر لاوه‌كانماندا.
وه‌ستا به‌ڕاستی من شێت نیم.
برسێتی مناڵێك ئۆقره‌م لێده‌بڕێ.
ئه‌شكه‌نجه‌ی مرۆڤێك‌تر ئه‌مباته‌‌ شه‌رای مه‌رگ.
سووتانی ئافره‌تێك له‌شم ده‌ئاوسێنێ.
- ئافه‌رین، ئافه‌رین،‌براڤۆ تۆ به‌ڕاستی شاعیری.
له‌م دنیای (براییم برایی و ماڵم جیایی)ه‌دا،‌ تۆ جه‌سته‌ت به‌شێكه له‌ جه‌سته‌ی كۆمه‌ڵگا، به‌ڕاستی شاعیری شێته‌زوان.
بڕۆ،‌ بڕۆ،‌ سبه‌ی نه‌ دوو سبه‌ی سه‌ردانم بكه به‌ڵكوو هه‌واڵی خۆشم لا ده‌سكه‌وێت.
"ئه‌مڕۆ چواری مانگ خه‌ڵكی شاری سنه و چه‌ن رووناكبیرێكیان له‌ به‌رده‌م ئوستانداری دژ به‌ كوژرانی شوانه خۆپیشاندانیان كردووه‌ داوایان له‌‌كاربه‌ده‌ستان كردوه كه بكوژه‌كانی بناسێنن.
دوێنێ له‌ شاری سه‌قز سێزده‌ كه‌س كوژران كه حكومه‌ت كوژرانی ته‌نیا پێنج كه‌سیانی به‌ راست زانیوه‌.
شاری مه‌ریوان گه‌مارۆ دراوه‌ و به‌رده‌وام كۆپته‌ر به‌ سه‌ر شاردا هاتوچۆ ده‌كات و خه‌ڵكی ده‌تۆقێنێ.
له‌ شاره‌كانی پیرانشار و نه‌غه‌ده‌ خه‌ڵكێكی زۆر زامار بووه و ده‌نگۆی ئه‌وه‌ هه‌یه كه‌سانێكیش كوژرابى"
-وه‌ڵڵاهی ئیشی من هه‌ر ئه‌وه‌یه‌ كه‌ نووكه‌ی پێ‌بكه‌م و خۆمی پێوه‌ خجڵ بكه‌م.
مرۆڤێكی غه‌ریبی ته‌نیا چی پێ‌ئه‌كرێ له‌وه‌ زیاتر؟
-من لێره موه‌قه‌تم، ده‌بێ بگه‌ڕێمه‌وه‌ سه‌ر وه‌زع و حاڵی خۆم.
ده‌بێ روو له‌ جێگایه‌ك بكه‌م كه‌ حسێبی مرۆڤم بۆ بكه‌ن.
جێگایه‌ك كه‌ وه‌كوو خۆم بمناسن.
-وه‌ستا گیان تێكه‌ڵی پاره‌ی ده‌وێ، ناسنامه‌ی ده‌وێ، من له‌م وڵاته‌دا نه‌ مافێكم هه‌یه و نه‌ كه‌سوكار و دۆست و دڵسۆزێك.
غه‌ریب هه‌تیوێكه كه نه‌بوونی ئه‌م شتانه هه‌تیوی خستووه‌.
نیشتمان بۆیه نیشتمانه كه ئه‌مانه‌ی تێدایه.
-ئه‌و كاته‌ ئیتر ئه‌وه‌ نیشتمان نیه.
نیشتمانیش هه‌رگیز بۆ من نیشتمان نه‌بوو.
من له‌وێیش به جۆرێك ماڵ‌غه‌ریب بووم.
-گاڵته‌م پێكه.
گاڵته‌م پێكه وه‌ستا گیان.
راستیه‌كه‌یت ده‌وێ قه‌ت ئه‌وه‌نده‌ی ئیستا هه‌ستم به مه‌سخه‌ره‌بوون نه‌كردبوو، هه‌ندێ جار قیزم له‌ خۆم ده‌شێوێته‌وه‌؛ پێشه‌وه‌م مرۆڤی سه‌گ له‌ ئامێزی ئه‌ورووپییه‌، دواوه‌یشم سێداره‌ و باتۆم و به‌رده‌باران.
له‌ سه‌ر ئیزنت وه‌ستا گیان.
-بووه‌ و ته‌واو.
جارێكى‌تریش چل په‌نجا ساڵی له‌وه‌وپێش به‌‌ هه‌مان شێوه‌ كه‌سێك مردووه‌ و پاش ساڵانێك كه‌ خزم و كه‌س له‌ بیریان كردووه و نه‌چوونه‌ته‌‌ سه‌ر زیاره‌ته‌كه‌ی، كه‌وتۆته‌ نامه‌‌نووسین.
-چل په‌نجا، به‌ڵام ئه‌مجاره‌یان ئیمكانات زۆر بووه‌ و مردووه‌كه‌ ته‌له‌فوونی كردووه‌.
ده‌ڵێن هێنده ته‌له‌فوونی كردووه‌، شه‌و نیوه‌‌شه‌و له‌و گه‌رمه‌ی خه‌ودا خه‌ڵكی به‌ نووكه‌یه‌ك، یان به‌ یه‌ك كه‌لیمه قسه‌ له‌ خه‌و راپه‌‌ڕاندووه.
ده‌س ئاخر خه‌ڵكێكی زۆر بۆ شكات له‌و ده‌نگه‌ موزاحیمه ده‌چن بۆ دایه‌ره‌ی په‌یوه‌ندییه‌كان و له‌وێ پاش باس‌كردن له‌ شێوه و روخساری ده‌نگه‌‌كه‌، ده‌گه‌ن به‌و ئه‌نجامه‌ كه‌ ئه‌وه‌ ده‌نگی كه‌سێكه كه ساڵهایه مردووه و ته‌نانه‌ت ناونیشانی گۆڕه‌كه‌یشی نازانن.
-تكایه به‌جێم‌بهێڵه‌.
دواتر، دواتر پێت ئه‌ڵێم.
كێ چووزانێ من خۆم مردووه‌ كۆنه‌كه‌یان نه‌بم.
ئا من ئه‌و نامه‌نووسه‌ بێ شوێنه‌واره‌م كه‌ چه‌ن ساڵ دووری و نه‌بوونی و ته‌راكه‌وتوویی سڕیومیه‌ته‌وه.
من ئه‌و مردووه‌م كه‌ ساڵه‌‌هایه زووخاوه‌كانی غوربه‌تم رژاندووه‌ته‌ سه‌ر كاغه‌ز و مردنم به‌ هه‌زاران لاپه‌ڕه‌ به‌ڕێكردووه بۆ ماڵه‌ بابه هه‌ژاره‌كه‌م.
بۆ خزم و كه‌سی گیرفان پڕی هه‌میشه‌ دوور.
منم كه خۆم گونجاندووه له‌ گه‌ڵ غوربه‌ت و بووم به وه‌ستای په‌یوه‌ندییه‌ یه‌ك لایه‌نه‌كان.
مه‌رگ، ئا، ئا، مه‌رگ منی كردووه‌ به كاتب.
منی كردووه به‌وه‌ستای موبايل.
-چییه دیسان هه‌نده‌كه‌ت؟ ته‌له‌فوونت بۆ ناكرێ؟ جه‌ره‌سه‌كه‌ی له‌ ئیش كه‌وتووه‌؟ باترییه‌كه‌ی خاڵی بووه‌ته‌وه‌؟ نه‌خێر، نه‌خێر برام، تۆ له‌بیر كراوی، من و تۆ مردووین و به‌ خۆمان نه‌زانیوه‌.
ئه‌رێ شێته‌ هه‌موو جارێ كه ده‌هاتی بۆ لام هه‌نده‌كه‌ت مه‌زبووت و بێ‌عه‌یب ئیشی ده‌كرد، كه‌چی من به‌ درۆ ده‌مگوت خراپ بووه‌ و چاكم ده كرده‌وه‌ بۆت.
به‌ درۆ خۆمم پێوه‌ خجڵ ده‌كرد بۆ ئه‌وه‌ی دڵت نه‌شكێ.
كێشه‌ له‌ هه‌نده‌كه‌تدا نییه‌ شێته‌ گیان؛ من و تۆ مردووین.
من و تۆ له‌ بیر كراوین، ده‌بێ یه‌ك جار ئه‌و كاره‌ساته به‌ خۆمان بقه‌بووڵێنین.
یه‌ك جار خۆمان ئه‌سپه‌رده‌ كه‌ین و تێر تێر بۆ جوانه‌مه‌رگی خۆمان بگرین و بیبڕینه‌وه.
