ئەمڕۆ ٣ئازاری ٢٠١٧ جارێکی تر شەڕ لە نێوان میلیشیاکانی پارتی و پەکەکە لە ناوچەی شەنگال لە خانەسور هەڵگیرسا.
ئەمە شەڕی براکوژی نیە، بەڵکو شەڕی دوو میلیشیایە لەسەر کۆنترۆڵ و ئیدارەی شەنگال.
خەڵکی یەزیدی و شەنگالیەکان کە هێشتا برینی داعشیان ساڕێژنەبوە و لە ناوچەی شەڕی داعشدان ئەمڕۆ بونەتە قوربانی شەڕی ئەم برا ناسیونالیستانە.
بەڵام ناسیونالیزمی کورد شەڕەکانیشی بەناوی براکوژیەوە دەکا تا پیرۆزی خۆی لەکەدار نەکا و ناوەرۆکی شەڕەکەیان لە خەڵکی کوردستان بشارنەوە.
پارتی و پەکەکە دوو ‌هێزی چەکداری ناسیونالیستن کە هەرکامەیان هەوڵی سەپاندنی قەڵەمڕەوی دەسەڵاتی دەدا لە شەنگال و لە شوێنەکانی تری کوردستان و هەرکامەشیان لە میحوەرێکی دوو قوتبی تورکیا و ئێراندا لەناوچەکەدا ڕاوەستاون.
بارزانی لەگەڵ تورکیادا برایە و پەکەکەش لەگەڵ ئێراندا دۆستە.
ئەمە دابەشبونی خانەوادەی ناسیونالیستی کوردە کە لە مێژووی نزیک و دووری یەک سەدەیدا هەمیشە شەڕی براکوژی بەشێکی جیانەکراوەی بوە و هەرکامەیان بونەتە پردی پەڕینەوەی دەوڵەتێکی سەرکوتگەری ناوچەکە.
پارتی کە کۆنترۆلی دەسەڵاتی لە هەرێمی کوردستاندا کردوە و لە بەشەکانی تری کوردستانیشدا هێز و حزبی لە دەوری خۆی کۆکردۆتەوە و دەیەوێ وەک هێزێک لە عێراق و سوریا کە هاوسەنگی و سنورەکان ناجێگیرە بە پشتیوانی تورکیا و سعودیە وەک دەسەڵات وهێزێکی ناوچەیی خۆی بسەپێنێ.
هەرچی پەکەکەشە بە جێگیربونی دەسەڵاتی لە کانتۆنەکانی ڕۆژئاوا لە سوریادا و بە پشت بەستن بە هێزی میلیشیایی لە کوردستانی عێراق دەیەوێ ،وەک هێزێکی ناوچەیی و دژ بە تورکیا و ناچارکردنی بە دانوستان لەگەڵیدا،دەوربگێڕێ.
هەربۆیە شەنگال یەکەم شوێنی شەڕ و ئاخر شوێنی شەڕی براکوژیەکەیان نابێ .
خەڵکی کوردستان پێویستە دژی ئەم شەڕەی پارتی و پەکەکە بێت و داوای پاراستنی ژیان و گیانی خەڵکی خانەسورو شەنگال و ناوچەکانی شەنگال بکات.
