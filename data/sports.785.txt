پێشبڕكێكانی پاڵەوانێتیی ئەمساڵی وێمبڵدۆن جیاواز لەساڵانی رابردوو بەڕێوەدەچێت و هەفتەیەك لەكاتی دیاریكراوی خۆی درەنگتر دەستپێدەكات، كە بڕیارە سبەی سێشەممە یارییەكانی سەدوبیست ونۆیەمین پاڵەوانێتیی بەبەشداریی سەدوبیست وهەشت یاریزان دەستپێدەكات، هۆكاری دواخستنەكەش بۆ ئەوە دەگەڕێتەوە هەلی زیاتر بەیاریزانان بدرێت ئامادەكارییەكی باش بۆ ئەو پاڵەوانێتییە بكەن، رێكخەرانیش چەند ژمارەو راستییەكیان بڵاوكردۆتەوە، كە یەكەم پاڵەوانێتیی لەساڵی هەزاروهەشسەدوحەفتاوحەفتەوە رێكخراوەو تەنیا بۆ كوڕان بووەو بیست ودوو یاریزانی بەریتانیاش تێیدا بەشداربوون و سبینسەر گۆریش توانیویەتی نازناوەكەی بەدەستبهێنێت، هەروەها ماود واتسۆنیش نازناوی یەكەم پاڵەوانێتیی كچانی بەدەستهێناوە، كە لەساڵی هەزاروهەشسەدوهەشتاوچوار رێكخراوە.
یارییەكانی ویمبڵدۆنیش ساڵانە لەیاریگای یانەی ئۆڵ ئینگلاند بەڕێوەدەچێت، كە كۆی خەڵاتە داراییەكانی لەمساڵدا بیست وشەش ملیۆن و پێنجسەد هەزار پاوەندەو براوەی نازناوی پاڵەوانێتییەكەش لەسەر ئاستی كوڕان و كچان یەك ملیۆن و هەشسەدوهەشتا هەزار پاوەندی پێدەدرێت.
نۆڤاك جیۆكۆڤیچی سربی پێشەنگی یاریزانە پیشەگەرەكانی تێنسی سەرزەوییە، كە تائێستا بیست وچوار جار گەیشتۆتە قۆناغی چارەكی كۆتایی، خاوەن دوا نازناوی پاڵەوانێتییەكە، لەسەر ئاستی كچانیش ساڵی رابردوو پترا كڤیتۆڤا نازناوەكەی بەدەستهێناوە.
