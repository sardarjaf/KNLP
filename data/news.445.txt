سەرۆكی لێژنەی نەوت وزە لە ئەنجومەنی پارێزگای كەركوك ئاشكرای دەكات كە بەمەبەستی پاراستنی بۆڕییە نەوتییەكانی سنوری شارەكە لە تەقاندنەوەی لە لایەن گروپە تیرۆرستییەكانەوە چەندین جار داوای دابین كردنی پۆلیسیان لە وەزارەتی ناوخۆی عێراق كردووە بەڵام داواكارییەكانیان لە لایەن وەزارەتی ناوبراوەوە ڕەت كراوەتەوەو پۆلیسیان بۆ دابین نەكراوە.
ئەحمەد عەسكەری سەرۆكی لێژنەی نەوت وزە لە ئەنجومەنی پارێزگای كەركوك هەواڵەكەی پشت راستكردەوەو ئەمڕۆ شەممە 11/6/2016بە (ڕێگای كوردستان)ی ڕاگەیاند:- بەمەبەستی ڕێگری گرتن لە تەقاندنەوەی بۆڕییە نەوتییەكانی نێوان كەركوك وهەرێمی كوردستان ، بە تایبەت ئەو بۆڕییە نەوتانەی كە كۆمپانیای نەوتی باكور بە هەرێمی كوردستانەوە دەبەستێتەوە چەندین جار داوای دامەزراندنی پۆلیسی نەوتمان لە وەزارەتی ناوخۆی عێراق كردووە بەڵام ئەو وەزارەتە گوێ‌ بە داواكارییەكانمان نەداوەو پۆلیسی بۆمان دابین نەكردووە.
گوتیشی:- دوو ڕۆژ لەمەوبەر لە لایەن چەكدارە نەناسراوەكانەوە بۆڕییەكی گواستنەوەی نەوتی نێوان كەركوك وهەرێمی كوردستان تەقێنرایەوە بەڵام خۆشبەختانە ئاگرەكە زوو كۆنترۆڵ كرایەوە وكوژرایەوە.
ئەو ئاماژەی بەوەدا كە حكومەتی ناوەند دابین نەكردنی پۆلیس بۆ پاراستنی بۆڕییە نەوتییەكانی كەركوك بە شەڕی داعش دەبەستێتەوە كە ئەمەش كێشەو گرفتی دروستكردووە بە تایبەت لە بارەی پاراستنی ئەو بۆڕییە نەوتانەو ئەگەری دەستدرێژی كردنە سەری وتەقاندنەوەیان لە داهاتوودا.
