له‌ گۆڕه‌پانی سێرکدا، هه‌موو ده‌موچاوه‌کان دابه‌ش بوون و هه‌موو پانتاییه‌کانیان پڕکردۆته‌وه‌.
ده‌موچاوی ماندوو که‌ زه‌مه‌نێکی تر دروستی کردوون، گۆڕاون، پێکهێنه‌ره‌کانیان کورت بۆته‌وه‌.
هه‌موو سیما ره‌نگاوڕه‌نگه‌کان سه‌یری (ئانا) ده‌که‌ن که‌ له‌ سه‌ره‌مه‌رگدایه‌ و گیان ده‌دات.
ریتمه‌کانیان ده‌وه‌ستێت.
ئه‌ژنۆکانیان ده‌شکێت و وه‌ک گوریسێک له‌سه‌ر ئه‌رزه‌که‌ بڵاوده‌بنه‌وه‌ و واز له‌ گه‌مه‌ و پاڵه‌وانبازی و گوریسه‌کانی ده‌ستیان دێنن.
ئه‌سپه‌کان، وه‌ک ئه‌وه‌ی له‌ دۆزه‌خ رایانکردبێت، ترس دایگرتوون.
له‌ ناوه‌ڕاستی بیابانێکی به‌رین و بێ سنووردا، هه‌ناسه‌بڕکێیانه‌ و له‌ ئاسمانێکی بێ کۆتادا شێتانه‌ و بێ په‌روا ئه‌حیلێنن.
گالیسکه‌ ماندووه‌که‌، به‌ هه‌نگاوی کورت کورت ''ئانا'' راده‌کێشێت، ئه‌و تێکشکاوه‌ی که‌ هه‌موو سیمایه‌کی شارستانی له‌ چاوه‌کانیدا تواوه‌ته‌وه.
لێبوکه‌کان لمه‌ ئاگراوییه‌که‌ی بیابان خواردوونی.
شێوه‌ی‌ دڕنده‌، سیمای ره‌نگاوڕه‌نگ، جه‌سته‌ کۆم و گرگنه‌کان، جه‌سته‌ی زه‌به‌لاح و هه‌ندێکی شڕ و لاواز و ڕه‌نگپه‌ڕیو، هی تری زۆر گه‌وره‌ و هه‌ڵاوساو له‌ ده‌وری جه‌سته‌ی ''ئانا'' کۆبوونه‌ته‌وه‌.
له‌به‌رده‌م تابلۆی پڕوپاگه‌نده‌یه‌کی پرشنگداری گه‌وره‌دا راده‌مێنن.
تابلۆکه‌ هه‌ڵده‌کشێت و له‌ شوێنی خۆیه‌وه‌ ده‌ست ده‌کات به‌ گه‌وره‌بوون تا هه‌موو به‌شه‌کانی ئه‌و ئافره‌ته‌ی که‌ به‌شێکی گرنگی پێکهێنابوو، ده‌ئاوسێ.
-    ده‌ ساڵه‌ بینه‌ران، بانگهێشتکراون گوێ له‌ ئاهه‌نگی مۆسیقاکه‌ت بگرن، هێشتاش هه‌ر چاوه‌ڕوانن، نه‌نوستوون، نانیان نه‌خواردووه‌، دانه‌نیشتوون، باوێشکیان نه‌داوه‌، نه‌پژمیون و فزه‌یان لێوه‌ نه‌هاتووه‌.
دارستانێکی گیانه‌ هه‌ڵاوساوه‌کان هه‌موو پانتایی و بارسته‌ی هۆڵه‌که‌یان ته‌نیوه‌، لێبوکێک که‌ له‌به‌رده‌م پیانۆکه‌دایه‌، جووڵه‌ی له‌شه‌ نامۆکان ده‌پشکنێ.
ده‌نگه‌ تیژه‌کان داوای مۆسیقای لێده‌که‌ن، رووناکی کامێراکان په‌خش ده‌بێت،  رۆژنامه‌نووسه‌کانیش به‌بێ ده‌نگی چاودێری ده‌که‌ن.
ناتوانی پیانۆکه‌ بژه‌نێت... ئه‌و نییه‌ ... لێبوکه‌که‌یه‌.
لێبوکێک به‌ناو شه‌قامه‌کانی شاردا ده‌گه‌ڕێت، له‌ جوڵه‌ و ئه‌و هات و هاوار و جه‌نجاڵییه‌ ورد ده‌بێته‌وه‌.
لێبوک له‌ به‌رده‌م ده‌رگه‌ی تیاترۆخانه‌یه‌کی شه‌وانه‌دا وه‌ستاوه‌.
ریکلامی پرشنگداری جه‌سته‌ی ئافره‌تێکی دڕنده‌ هه‌موو پانتایی خانووبه‌ره‌که‌ ده‌گرێته‌وه‌ ... سه‌رله‌نوێ سێ پیاوه‌که‌.
ئامێری تۆمارکردنی گۆڵه‌کان، دوای ئه‌وه‌ی ئاماژه‌ی ئه‌وه‌ ده‌کات که‌ ژماره‌ی گۆڵه‌کان گه‌یشتوونه‌ته‌ ئاستی بێ پایان، ده‌وه‌ستێت.
هه‌زاره‌ها تۆپ به‌سه‌ر سه‌ری لێبوکدا ده‌بارێت.
ئه‌م سیناریۆیه‌ له‌ یه‌کێک له‌ گۆڤاره‌ ئه‌ده‌بییه‌کانی هه‌شتاکاندا، له‌ به‌غدا بڵاوکراوه‌ته‌وه‌ و د.
صلاح القصب له‌ رۆمانییه‌وه‌ کردوویه‌تی به‌ عه‌ره‌بی.
هه‌ر د.
صلاح القصب خۆی ئه‌م سیناریۆیه‌ی وه‌ک نه‌مایشێکی وێنه‌ئامێزی به‌رز، له‌گه‌ڵ قوتابییه‌کانی ئه‌کادیمیای هونه‌ره‌ جوانه‌کانی ئه‌وکاته‌دا نمایش کرد و به‌شێک له‌ قوتابییه‌ کورده‌کانیش به‌شداربوون.
به‌ڕیکه‌وت له‌م رۆژانه‌دا ئه‌م وه‌رگێڕانه‌ی خۆمم دۆزییه‌وه‌، پیایدا چوومه‌وه‌ و هه‌ندێک ده‌ستکاری که‌مم لێره‌ و له‌وێی تێکسته‌که‌دا کردووه‌.
(خه‌مه‌کانی لێبوکی سێرک) باسی لێبوکێک ده‌کات، وێڵ و سه‌رگه‌ردانه‌ به‌ دوای ژنه‌که‌یدا و بۆ ئه‌م مه‌به‌سته‌ش هه‌میشه‌ و به‌بێ وچان له‌ گه‌ڕانێکی بێ ئاکامدایه‌.
ئه‌م لێبوکه‌ به‌رده‌وام له‌ خه‌ونه‌کانیدا به‌ ژنه‌که‌ی شاد ده‌بێته‌وه‌، خه‌ونه‌کانی جوان و ره‌نگاوڕه‌نگن و ئازار و ژانه‌کانی لێبوکه‌کانمان له‌ پانتاییه‌کی هێماگه‌لی ناته‌بادا بۆ به‌رجه‌سته‌ ده‌کات.
له‌ خه‌ونه‌کانیدا له‌ خۆیه‌وه‌.
له‌ ساته‌ پڕ له‌ خه‌نده‌ و پێکه‌نیناوییه‌کانییه‌وه‌، بۆ ساته‌ ته‌نها و ژانه‌ به‌سۆکانی، ژیانی گه‌ڕۆکی و گه‌مه‌ی لێبوکه‌کان ده‌گێڕێته‌وه‌.
به‌ڵام ئه‌وه‌ی جێگه‌ی سه‌رنج و ئاماژه‌یه‌، ئه‌وه‌یه‌ که‌ ئه‌م لێبوکه‌ و هه‌میشه‌ له‌ ترۆپکی خه‌ونه‌کانیدا، به‌رله‌وه‌ی بگاته‌ مه‌رامه‌کانی به‌ئاگا دێته‌وه‌ و ده‌گه‌ڕێته‌وه‌ بۆ ناو ژیان و واقیعه‌ تاڵ و دڵته‌زێنه‌که‌ی خۆی و رووبه‌ڕووی راستییه‌کان ده‌بێته‌وه‌.
ئه‌م گه‌ڕانه‌ پڕ له‌ ژانه‌ی لێبوکه‌که له‌ ریتواڵێکی نامۆ و تێکه‌ڵ بوون و پێکداچوونی چه‌ندین ئاست و بۆچوون و وێنه‌ی سوریالیی و هێماگه‌ل و خه‌ونی چڕو وپڕدا پێکدێت.
هه‌ندیک جاریش و له‌چاوتروکانێکدا، وه‌ک بروسکه‌یه‌کی خێرا ده‌مانگه‌ڕێنێته‌وه‌ بۆ ناو واقیع.
ده‌ستڕه‌نگینیی نووسه‌ر له‌وه‌دایه‌ که‌ به‌ شێوازێکی جوان و له‌ به‌رگێکی دوور له‌ بنه‌ما لۆژیکییه‌کانه‌وه‌، وه‌ک ریژیسۆرێکی سینه‌مایی و له‌ ده‌ره‌وه‌ی زه‌مه‌ن و شوێنێکی دیاریکراوه‌وه رووداوه‌کانی به‌رجه‌سته کردووه‌.
حاڵه‌ته‌ خودی و باره‌ ده‌روونییه‌کان له‌ شوێنێکی ته‌لیسماویی و پانتاییه‌کی خه‌ونئامێزدا سه‌قامگیر ده‌بن.
هه‌ر له‌م دیده‌شه‌وه‌ ده‌بنه‌ شیعرێکی باڵا و له‌ کۆمه‌ڵێ وێنه‌ و بزاوتی سه‌مائامێزدا، به‌ شێوه‌یه‌کی بزۆز و نه‌سره‌وت ده‌رده‌که‌ون.
هیج که‌س و گروپێک به‌بێ ره‌زامه‌ندی وه‌رگێر مافی به‌کارهێنانی ئه‌م تێکسته‌ی بۆ شانۆ و سینه‌ما و هه‌ر جۆره‌ پرۆژه‌یه‌کی تر نییه‌.
‌‌   ‌‌
