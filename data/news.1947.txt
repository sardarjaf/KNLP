یه‌كێتیی كه‌مئه‌ندامان ڕایده‌گه‌یه‌نێت، سبه‌ینێ‌ خۆپیشاندانێكی‌ به‌رفراوان له‌شاری‌ سلێمانی‌ ئه‌نجامده‌ده‌ن، سكرتێری یه‌كێتیی كه‌مئه‌ندامانیش ئاشكرایده‌كات، "كه‌مئه‌ندامان جه‌ژن ناكه‌ن، چونكه‌ پاره‌ی‌ پێویستیه‌كانی‌ جه‌ژنیان پێ نییه‌".
سامان حسێن سكرتێری یه‌كێتیی كه‌مئه‌ندامان له‌لێدوانێكدا به‌SNNی ڕاگه‌یاند، "حكومه‌تی هه‌رێم پێش جه‌ژن ته‌نها موچه‌یه‌كی 60 هه‌زار دیناری به‌كه‌مئه‌مدامانداوه‌، ئه‌وه‌ش هی مانگی كانونی دوه‌می ساڵی 2016یه‌، ئیتر نازانین ئه‌و پاره‌یه‌ بده‌ین به‌چی".
وتیشی‌:"كه‌ گیرفانمان به‌تاڵ بێت و سفره‌مان به‌تاڵبێت، چۆن جه‌ژن بكه‌ین، چونكه‌ زۆربه‌ی زۆری كه‌مئه‌ندامان پاره‌ی خه‌رجی جه‌ژنیان پێ نییه‌، بۆیه‌ كه‌مئه‌ندامان به‌ناچاری‌ بڕیارمانداوه‌ جه‌ژن نه‌كه‌ین".
سه‌باره‌ت به‌هه‌ڵوێستیشیان ئاشكرایكرد، "سبه‌ینێ له‌به‌رده‌م بینای یه‌كێتیی كه‌مئه‌ندامان خۆپیشاندان ده‌كه‌ین و به‌هه‌موو دنیا ده‌ڵێین ئه‌مه‌ حاڵی حكومه‌تی هه‌رێمه‌ به‌رامبه‌ر كه‌مئه‌ندامان، كه‌ برسی كراوین و ڕۆژانه‌ سه‌دان كه‌مئه‌ندام ڕوو له‌ڕێكخراوه‌كه‌مان ده‌كه‌ن كه‌ پاره‌یان پێ نییه‌".
به‌رپرسه‌كه‌ی‌ یه‌كێتیی كه‌مئه‌ندامان ئه‌وه‌شی‌ وت:"هیچ یاداشتێكمان نییه‌ بۆ لایه‌نه‌ په‌یوه‌ندیداره‌كان، چونكه‌ ئه‌گه‌ر هه‌مانبێت، بیده‌ین به‌كێ و كێ گوێمان لێده‌گرێت".
