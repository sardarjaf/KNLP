     پرۆسەیەکی گرنگ و پێویستە بۆ ڕایی کردن و وەجێگەیاندنی ھەر کارێک، کە ھەنگاوی یەکەم لە پلاندانان و دواتر  جێبەجێکردن و پاشتر ھەڵسەنگاندن دەستپێئەکات، ئەم پیشەیە، جۆرێ لە شوناس ئەدا بە سەرکردەکە، کە پێی ئەناسرێتەوە و ھەڵئەستێ بە ڕێکخستن و ھەڵسوڕاندنی کارو بڕیار لێدانی..
     بێگومان سەرکردە یەکێکە لەتاکەکانی وڵات، بەڵام بەھۆی جیاوازی لە کۆمەڵێک سیفات و ھەڵسوکەوت و توانا و شارەزاییەوە، کە ڕەنگە لە کەسانی تردا نەبێ، ستێرنی کەشتیەکە ئەگرێتە دەست و ئیشو کارو بڕیاری چارەنووسی وڵات ( کۆمەڵگا ) ئەکەوێتە دەستی، ڕەنگە وڵاتەکە بچووک بێ، یاخود گەورەش بێ.
بەڵام بە شێوەیەکی گشتی پێویستە سەرکردە بە کۆمەڵێک سیفاتی چاک و پاک و شارەزایی و لێھاتوو لە گشت پرسە گرنگەکان بناسرێتەوە و جیابکرێتەوە.
پاک و بێگەرد : پاکو بێگەردی سەرکردە ( چ دەست یان دەم یان داوێن )، زۆر پێویستەو ڕوکنی بنەڕەتی سەرکەوتنی وڵات و خودی سەرکردەکەیە، چونکە ئەو سیفاتانە شکۆ و شەرم ئەداتە سەرکردەکەو گەلیش چاوی لیئەکەن و ناتوانن لێی لابدەن، لەھەمان کاتدا دەنگی سەرکردەکە زوڵاڵ ئەبێ و خاڵی لاواز نادات بەدەستەوە.
پابەندبوون : ئەبێ زۆر جدی و لێوەشاوە بێ لەم بوارەدا، پێویستە خاوەن قسەی خۆی و بۆچونی خۆی بێ، ئەڵبەت بە ڕاوێژ لەتەک ستافەکەی دا ( نەک بکەوێتە ژێر کاریگەریەکانی دەرەوە !
)، ھەروەھا ئەبێ پابەند بێ بەرامبەر کۆمەڵگاو ژیان و ئارامیان بۆ دابین بکات.
بیرکردنەوەی قوڵ : پێش ئەوەی بڕیاری چارەنووسساز بدات، سەبارەت بە وڵات، ئەبێ دراسەیەکی قوڵی بۆ ئەنجام دابێ، بە ڕاوێژ لەتەک شارەزایاندا، بۆ ئەوەی لەداھاتوودا تووش دەردەسەری و ھێرشی دەرەکی و ناوەکی نەبنەوە، ئەوەش بە سیاسەتی نەرم و ئاشتەوایی باو، کە لەلایەن کۆمەڵگاوە پەسەند بێ.
گوێگرتن لە بۆچوونی ئەوانی تر : مرۆڤ بەدەر نیەلەھەڵەو کەم وکوڕی و بڕیاری ھەڵە ( کمال للە )، بەڵام کاتێ سەرکردەیەک بڕیاری ھەڵە بدات، ئەوا ڕەنگە ببێتە ھۆی ڕوودانی کارەسات و ماڵوێرانی، ھەر بۆیە پێویستە بۆچونی کەسانی شارەزای تر وەکو ( خاوەن بیرۆکەو ئەزموون و ڕۆشنبیرو و عاقڵمەندو پسپۆرەکان ) وەربگرێ، بۆ ئەوەی بڕیارێکی دروست و زانستی بدرێ.
پێویستە خاوەنی قسەو کرداری خۆی بێ : کەسایەتی سەرکردە ئەبێ جێی متمانەو بەھێز بێ، کاتێ قسەی کرد بزانێ ئەڵێ چی و کاتێکیش بەڵێنی دا، پێویستە جێبەجێی بکات ( چونکە بێ دراسەکردن نابێ بەڵێن بدات ).
دابەشکردنی دەسەڵاتەکان : نابێ گشت دەسەڵاتێک لای خۆی قەتیس بکات بە تەنھا، بەڵکو دابەشی بکات بەسەر دامودەزگای تری پەیوەست بە کۆمەڵگا یان دەوڵەت، ئەوەش بۆ دوورکەوتنەوە لە دیاردەی تاکڕەوی و زۆرداری، بەڵکو پێویستە وڵات بە ھەماھەنگی یەکتر بچێتە ڕێوە و پێشبکەوێت.
توانای ھاندان و پێبەخشینی ھیوای ھەبێ بۆ تاکەکانی کۆمەڵگا : بەتایبەتی لەکاتی تەنگانەو دووچاربوون بە ناڕەحەتی، لێرەدا سەرکردە ئەبێ ڕۆڵی بەرچاو ببینێ لە بەرزکردنەوەی ورەی خەڵک و ئەنجامدانی بڕیاری دروست، بۆ دامرکاندنەوەی مەترسی و بیرۆکەی خراپ لە زیھنی خەڵکیدا.
لە تەنگانەدا لە کۆمەڵگا دانەبڕێ : پێویستە بە وردی لە بارودۆخی ( ئابووری و گوزەران و ڕۆشنبیری وپەروەردەو تەندروستی و زۆری تری ) تاکەکانی کۆمەڵگا بزانێ، نەک تەنھا لە دوورەوە خۆی خۆش بژێت و خەڵکیش لەتەنگانەدا!
چالاک و لێھاتوو بە توانا بێ : لە ئەنجامدانی کارەکەیدا، چونکە ئیشی تاک بە تاکی وڵات ئەو ئەنجامی ئەدات، ئەوەش ئەبێ بزانێ کە ئەرکی سەرشانی لەسەرجەم ئەرکی تاکی کۆمەڵگا قورسترە و بەرپرسیارە لەبەردەم خوا و خەڵکدا.
