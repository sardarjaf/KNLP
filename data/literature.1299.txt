- هه‌ر كاتێ نیگات ده‌كه‌م و لێت ده‌ڕوانم ، ده‌بینم ئاسمان شینایی له‌ چاوانی تۆوه‌ وه‌رگرتووه‌، گوڵه‌كان سوورییان له‌ كوڵمه‌كانت و ئاگر گه‌رمییه‌كه‌ی له‌ لێوه‌كانت و ئه‌سپینداره‌كان خۆ په‌سه‌ند كردنیان له‌ قامه‌تی تۆ و، چیاكان سه‌ركه‌شییان له‌ بڵندی تۆ و، ده‌ریاش قووڵایی له‌ هه‌ستی تۆ و، ڕووبار پاراویی له‌ شیرینی تۆ و، ئاویش پاكژی له‌ په‌نای تۆوه‌ وه‌رگرتووه‌..
- به‌دی هه‌روایشه‌.. وه‌لێ خانمی من ئه‌و بۆنه‌ی كه‌ له‌ هه‌ناسه‌ت و ناخی جه‌سته‌ته‌وه‌ دێت، هه‌زار جاران پاكژتره‌ له‌ هه‌موو بۆنه‌كانی دونیا،..!
- من ڕاهاتووم چه‌ندین مانگ له‌ چاوه‌ڕوانی به‌هاردا بم، ئێستاش له‌ پاش چاوه‌ڕوانییه‌ك چه‌ند چركه‌یه‌كی نه‌برد به‌هار ده‌ركه‌وت... ئای كه‌ چه‌ند به‌خته‌وه‌رم.
گه‌ر ڕۆژێك منت ون كرد، له‌ په‌نهانییه‌كانی نێو چاوه‌كانت بگه‌ڕێ له‌ دووم ، وه‌كو (بوزا) ژیانی زینده‌گیم هه‌ڵبژارد، مۆمی له‌دایكبوونی چاوت داگیرسێنه‌، له‌ په‌رستگه‌ی ئه‌ودا نوێژ ده‌كه‌م و به‌ ڕۆژوو ده‌بم، بۆ فتاریش یه‌ك دڵۆپ له‌ ئاوی ده‌ریای چاوت به‌سمه‌!
- نه‌ تۆ منت گریاند و نه‌دابڕانیشم گریانتی، وه‌لێ سه‌ری ئه‌نگوسته‌كانت گریاندمی كاتێك یادی نه‌رمی نێو له‌په‌كانمیان كرده‌وه‌.. بڵێ به‌و كه‌سه‌ی پرسیاری منت لێده‌كات فه‌رامۆشم كرد.. گۆڕیمه‌وه‌..
دیۆجین به‌ نێوژی نیوه‌ڕۆ چرای هه‌ڵده‌گرت، به‌بێ هووده‌ ڕێگه‌كانی ده‌پێوان، به‌ دوای شتێكدا وێڵ بوو.. كاتێك پرسیاریان لێكرد، به‌ دوای چیدا ده‌گه‌ڕێی؟!
- من به‌ دوای ڕاستیدا ده‌گه‌ڕێم.. گه‌وره‌م گه‌ر له‌ سه‌رده‌می تۆدا ژیابام، سه‌رم بۆ داده‌نواندی، به‌ڕێز و ئه‌ده‌به‌وه‌ پێم ده‌گوتی: خۆت ماندوو مه‌كه‌ گه‌وره‌م، ته‌نها ڕاستییه‌ك له‌م ژیانه‌دا مردنه‌...
