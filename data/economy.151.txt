نرخی‌ به‌رمیلێك نه‌وتی‌ خاوی‌ برنت ئه‌مڕۆ دووشه‌ممه‌ 50 دۆلاری‌ تێپه‌ڕاند، ئه‌وه‌ش ده‌گه‌رێته‌وه‌ بۆ دابه‌زینی‌ نرخی‌ دۆلار‌و به‌رزبوونه‌وه‌ی‌ ئاستی‌ داواكارییه‌كان له‌سه‌ر نه‌وت، له‌گه‌ڵ به‌رده‌وامی‌ په‌لاماردانی‌ ژێرخانی‌ نه‌وتی‌ نه‌یجیریا كه‌ بووه‌ته‌ مایه‌ی‌ كه‌مبوونه‌وه‌ی‌ ئاستی‌ خستنه‌ڕوی‌ نه‌وت له‌ بازاڕه‌كانی‌ جیهاندا.
به‌پێی‌ هه‌واڵێكی‌ (سكای‌ نیوز عربیه‌)، نرخی‌ گرێبه‌سته‌ دواخراوه‌كانی‌ نه‌وتی‌ برنت گه‌یشته‌ 50.03 دۆلار بۆ به‌رمیلێك‌و بڕی‌ 39 سه‌نت له‌ نرخی‌ پێشووی‌ زیادیكرد.
به‌وته‌ی‌ بازرگانان، به‌رزبونه‌وه‌ی‌ نرخی‌ نه‌وت به‌هۆی‌ دابه‌زینی‌ به‌رچاوی‌ نرخی‌ دۆلاره‌وه‌ بوو له‌ هه‌ینی‌ رابردوو كه‌ له‌به‌رانبه‌ر دراوه‌ سه‌ره‌كییه‌كانی‌ تر به‌رێژه‌ی‌ له‌سه‌دا 1.5 دابه‌زی‌.
دابه‌زینی‌ نرخی‌ دۆلار، دوای‌ بڵاوكردنه‌وه‌ی‌ ئه‌و زانیارییانه‌ بوو كه‌ سه‌باره‌ت به‌ ئاستی‌ كه‌مبوونه‌وه‌ی‌ هه‌لی‌ كار له‌ ئه‌مریكا خرانه‌ڕوو، ئه‌وه‌ش بووه‌ مایه‌ی‌ دروستكردنی‌ مه‌ترسی‌ له‌سه‌ر ره‌وشی‌ گه‌وره‌ترین ئابوری‌ جیهان، دابه‌زینی‌ نرخی‌ دۆلاریش كه‌ وه‌ك دراوێكی‌ سه‌ره‌كی‌ مامه‌ڵه‌ی‌ نه‌وتی‌ پێوه‌ده‌كرێت به‌های‌ نه‌وت به‌رزده‌كاته‌وه‌، چونكه‌ داواكاریی‌ له‌سه‌ر نه‌وت له‌و ده‌مه‌دا زیاد ده‌كات.
بازرگانان ده‌ڵێن، به‌رده‌وامبوونی‌ په‌لاماره‌كان بۆسه‌ر ژێرخانی‌ نه‌وت له‌ نه‌یجیریا، به‌ هه‌مانشێوه‌ پشتیوانی‌ له‌ به‌رزبوونه‌وه‌ی‌ نرخی‌ نه‌وت ده‌كه‌ن، چونكه‌ ئه‌و په‌لامارانه‌ بونه‌ته‌ مایه‌ی‌ پاشه‌كشه‌كردنی‌ به‌رهه‌می‌ نه‌وت له‌و وڵاته‌‌و به‌جۆرێك، بۆ زیاتر له‌ 20 ساڵ ده‌چێت بۆ یه‌كه‌مجاره‌ به‌رهه‌می‌ نه‌وت له‌نه‌یجیریا بۆ ئه‌و ئاسته‌ نزمه‌ی‌ ئێستا داببه‌زێت.
