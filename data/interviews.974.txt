ئێستا ئاگاداركرامەوە كە كۆبوونەوە بە هەموو(موختار)ەكانی خانەقین كراوەو ئاگاداركراون كە دەبێ هەرچی ئاوارە هەیە لەناو ماڵەكانی شارەكەمان بڕۆن بۆ ناو كەمپی ئاوارەكان یان بۆ ئاواییەكانیان خۆیان بگەڕێنەوە.
قیادەی كوردی بەخۆی بازرگانی نەوت و گازیان لەگەل داعش كرد و ئۆتۆمبیلی تۆیۆتۆیان پێفرۆشت و فەرمانیان بە پێشمەرگە دا هێرش بۆ تەنكەرەكانی نەوت گواستنەوە نەكەن و داڵدەی هەندێ كەسایەتی نزیك لە داعش دا.
لەو رۆژەوە ئاوارەكان بۆ شاری خانەقین هاتوون، كارێكی تیرۆریستی ئەنجام نەدراوەو خەڵك، رێكخراوە جیهانی و ناوخۆیەكان و حكومەت تا ئەو رادەیە توانایان هەبوو، هاریكاریان كردووە.
هەروا لە هەموو شار و ئاواییەكانی كوردستان نزیكەی ملیون و نیوێك ئاوارە و خەڵكی ناوەڕواست و باشووری عیراق هەیە.
ئێستا ئەم بڕیارە هەموو رووە ئینسانیەكەمان لە كیس دەدات.
زۆرێك لە ئاوارەكان لەناو ماڵان و هەیكەلەكان دەژین و بە خۆڕایی یان كرێی خانوو دەدەن، منداڵەكانیان لە قوتابخانەكان دەوام دەكەن یان كاردەكەن و هەندێكیشیان مەڕو ماڵاتیان هەیەو ئێستا بەهۆی ماڵوێرانی و نەبوونی ئاسایش و خزمەتگوزاری نە دەتوانن بۆ ناوچەكانیان بگەڕێنەوە و نە لە كەمپەكان بژین.
هیوادارم حكومەت لەم بڕیارە پاشگەزببێتەوە، رێگەوشوێنی تر بگرنەبەر و نەڕۆنە ئاستی دیپۆرتكردنی بە كۆمەڵی ئاوارەكان، رووە گەشەكانی هەموو كارە مرۆییەكانمان پوچەڵ ببێتەوە.
