جێگری سه‌رۆكی لیژنه‌ی پیشه‌سازی و سامانه‌ سروشتییه‌كان له‌ په‌رله‌مانی كوردستان ئاماژه‌ به‌ كۆتایی هاتنی قه‌یرانی دارایی هه‌رێم ده‌كات و ئاشكرایده‌كات، پێشبینی ده‌كرێت، به‌ر له‌جه‌ژنی ره‌مه‌زان مووچه‌ی مانگی پێنجی وه‌زاره‌تی پێشمه‌رگه‌و چه‌ند وه‌زاره‌تێكی دیكه‌ش بدرێت، ده‌شڵێت له‌ مانگی داهاتوودا هه‌نارده‌ی نه‌وتی هه‌رێم بۆ 600 هه‌زار و له‌ كۆتایی ساڵیشدا بۆ 900 تا یه‌ك ملیۆن به‌رمیل نه‌وت به‌رز ده‌بێته‌وه‌.
دڵشاد شه‌عبان، جێگری سه‌رۆكی لیژنه‌ی پیشه‌سازی و سامانه‌ سروشتییه‌كان له‌ په‌رله‌مانی كوردستان به‌ خه‌ندانی راگه‌یاند: دوای ئه‌وه‌ی حكومه‌تی به‌غدا پابه‌ند نه‌بوو به‌ ناردنی موسته‌حاقاتی دارایی هه‌رێم به‌پێی یاسای بودجه‌ی 2015، هه‌رێم به‌پێی یاسای 2015 مامه‌ڵه‌ی له‌گه‌ڵ كه‌یسه‌كه‌ كرد و بڕیاریدا هه‌نارده‌ی نه‌وت له‌ رێگه‌ی سۆمۆوه‌ كه‌م بكاته‌وه‌، له‌به‌رامبه‌ردا بڕیاریدا له‌ رێگه‌ی به‌نده‌ری جه‌یهانه‌وه‌ خۆی نه‌وته‌كه‌ی به‌شێوه‌ی سه‌ربه‌خۆ بفرۆشێت.
وتیشی: "هه‌رێمی كوردستان به‌بێ كه‌ركوك، ئاستی به‌رهه‌می نه‌وتی گه‌یشتووه‌ته‌ 500 هه‌زار به‌رمیل له‌ رۆژێكدا، بۆ مانگی داهاتووش ده‌گاته‌ 600 هه‌زار به‌رمیل نه‌وت، به‌مه‌ش ده‌توانێت كێشه‌ی مووچه‌ چاره‌سه‌ر بكات و بودجه‌ی وه‌به‌رهێنانیش دابین بكات".
دڵشاد شه‌عبان روونیكرده‌وه‌: ساڵی 2014 حكومه‌تی هه‌رێم بڕێكی زۆر پاره‌ی له‌ كۆمپانیاكانی بواری نه‌وت قه‌رز كرد بۆ مووچه‌ی فه‌رمانبه‌ران، تا ئێستا یه‌ك ملیار و 500 ملیۆن دۆلاری ماوه‌ بیداته‌وه‌، ئه‌و نه‌وته‌شی فرۆشتوویه‌تی له‌ مانگی حوزه‌یراندا به‌شێكی دراوه‌ته‌وه‌ به‌ قه‌رزی كۆمپانیاكان و به‌شێكیشی ده‌درێته‌وه‌ هه‌رێم، بۆیه‌ چاوه‌ڕوان ده‌كرێت به‌و پاره‌یه‌ی له‌ به‌غداوه‌ بڕیاره‌ بێت كه‌ نزیكه‌ی 100 بۆ 150 ملیار دینار ده‌بێت، له‌گه‌ڵ داهاتی ناوخۆ و پاره‌ی ئه‌و نه‌وته‌ی هه‌رێم به‌ كۆمپانیاكانی فرۆشتووه‌ مووچه‌ی مانگی ئایار دابه‌ش بكرێت و پێش جه‌ژنی ره‌مه‌زانیش مووچه‌ی وه‌زاره‌تی پێشمه‌رگه‌و چه‌ند وه‌زاره‌تێكی دیكه‌ ده‌درێت.
دڵشاد شه‌عبان راشیگه‌یاند: هه‌موو هه‌وڵه‌كان بۆ ئه‌وه‌ن هه‌ردچی زووه‌ كێشه‌ی دواكه‌وتنی مووچه‌ی فه‌رمانبه‌ران نه‌مێنێت و پڕۆژه‌كان به‌گه‌ڕ بخرێنه‌وه‌، بۆیه‌ ئه‌گه‌ر له‌گه‌ڵ به‌غدا رێككه‌وتنێكی نوێ بكرێت و پاره‌ی ته‌واوی هه‌رێم ره‌وانه‌ بكات، ئه‌وكات هه‌رێمیش له‌ رێگه‌ی فرۆشتنی ئه‌و نه‌وته‌ی خۆیه‌وه‌ قه‌یرانی دارایی كۆتایی پێدێت.
روونیشیكرده‌وه‌: هه‌نارده‌ی نه‌وتی هه‌رێم تا كۆتایی ئه‌مساڵ ده‌گاته‌ نزیكه‌ی یه‌ك ملیۆن به‌رمیل نه‌وت له‌ رۆژێكدا، ئه‌مه‌ش چاره‌سه‌ری زۆر شتی له‌ هه‌رێم پێده‌كرێت.
