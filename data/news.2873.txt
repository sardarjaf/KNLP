له‌هه‌ل و مه‌رجێكی زۆر ئاڵۆزدا شیوعییه‌ كوردستانییه‌كان خۆیان بۆ كۆنگره‌ی 6 ـه‌می حزبه‌كه‌یان ئاماده‌ ئه‌كه‌ن.
ئه‌مرۆ هه‌رێمی كوردستانمان دووچاری قه‌یرانێكی سیاسی - ئابووری زۆر قووڵ بوه‌ته‌وه‌.
ئه‌م قه‌یرانه‌ ناكاو و هه‌نۆكه‌یی نیه‌، به‌ڵكو په‌یوه‌سته‌ به‌پله‌ی یه‌كه‌م به‌ سروشتی چینایه‌تی و (له‌ ئه‌نجامدا) به‌ ناوه‌رۆكی (فه‌لسه‌فه‌ی) حكومرانی و سیاسه‌تی ئابووری په‌یره‌وكراو له‌لایه‌ن بازنه‌ی بریارده‌ر له‌ناو ده‌سه‌ڵات (به‌هه‌ر دوو ره‌نگه‌كه‌یه‌وه‌)، به‌تایبه‌تی له‌دوای 2003 وه‌.
له‌م تابلۆ سیاسییه‌دا، به‌رده‌وام، له‌ جومگه‌ سیاسییه‌كاندا، باس له‌ رۆڵ و هه‌ڵوێسته‌كانی حزبی شیوعی كوردستان ئه‌كرێت‌.
له‌هه‌موو شوێنێك زیاترو گه‌رمتر، له‌ناو هاوڕێ و دوست و پێشمه‌رگه‌ دێرینه‌كانی حزب و بنه‌ماڵه‌كانیان و له‌ناو بنه‌ماڵه‌ی شه‌هیده‌كانماندا، به‌ڵام به‌رخنه‌و ناره‌زایی!.
ئه‌مه‌ زاده‌ی تێكۆشانی شیوعییه‌ كوردستانییه‌كانه‌ نزیكه‌ی 6 ده‌هه‌ له‌ ڕیزه‌كانی حزبی شیوعی عێراق و دواتر 23 ساڵ له‌ته‌مه‌نی حزبه‌كه‌یان، حزبی شیوعی كوردستان، كه‌ پێكرا جێی شانازین.
به‌ڵام ئه‌مرۆ له‌هه‌موو كاتێك زیاتر سه‌رنج ئه‌خرێته‌ سه‌ر رۆڵ و هه‌ڵوێسته‌كانی حزبی شیوعی كوردستان، چوونكه‌ نه‌بوونێكی گه‌وه‌ره‌ هه‌یه‌ له نوێنه‌رایه‌تی و داكۆكیكردنی راسته‌قینه‌ له‌ به‌رژه‌وه‌ندییه‌كانی كرێكار و جوتیار و خاوه‌ن كه‌م داهات له‌ توێژی مامناوه‌ندی و هه‌ژارو و چه‌وساوه‌كان له‌ هه‌رێمی كوردستان، كه ژماره‌یان‌ رۆژ دوای رۆژ له‌ فراوانبووندایه‌.
به‌هه‌مان شێوه‌ نه‌بوونێكی گه‌وه‌ره‌ هه‌یه‌ له‌ بواری كۆكردنه‌وه‌ی هێزو تواناكان و ده‌نگی چه‌پ تاكو ببێته‌ فاكته‌رێكی كاریگه‌ر له‌ ژیانی سیاسی كوردستان، بۆ جێبه‌جێكردنی ئه‌ركه‌ نیشتمانی دیموكراسییه‌كانی ئه‌م قۆناغه به‌ ئاقاره‌ كۆمه‌ڵایه‌تییه‌كانیه‌وه‌‌.
به‌ڵام حزب هێشتان دوره‌ پاڕێزه‌!.
له‌م روانگه‌یه‌وه‌ گرنگی كۆنگره‌ی شه‌شه‌م دێته‌ پێشه‌وه‌، كه‌ ئه‌بێ ئه‌م جار، له‌چاو كۆنگره‌كانی پێشووودا، له‌ ئاستی به‌رپرسیارێتی مێژوویی خۆی بێت، چ له‌باره‌ی شێوازی به‌رێیه‌وه‌چوونی كۆنگره‌كه‌، یان چۆنێتی مامه‌ڵه‌كردن له‌گه‌ل ئه‌و بابه‌ته‌ هه‌ستیارانه‌ كه‌ واقیعی كوردستانه‌كه‌مان ئه‌مجار خستوویه‌تی به‌به‌رده‌ممان و ئه‌بێ كۆنگره‌ هه‌ڵوێستی حزب به‌رامبه‌ریان یه‌كلا بكاته‌وه‌.
ئه‌بێ كۆنگره‌كه‌ به‌ شێوه‌یه‌كی دیموكراتییانه‌تر به‌ڕێوه‌ بچێت، چ له‌ ئاستی هه‌ڵبژاردنی ده‌سته‌ی سه‌رۆكایه‌تی و هه‌موو لیژنه‌كانیتر، كه‌ ئه‌بێ له‌سه‌ر بنه‌مای خۆپاڵاوتن و ده‌نگدانی تاكگه‌رایی راسته‌وخۆ ئه‌نجامبدرێت و چ له‌ ئاستی رێگادان به‌هه‌موو راو بۆچوونه‌كان.
ئه‌بێ كۆنگره‌ به‌ پاپه‌ندبوون به‌ پرینسیپه‌كانی حزب به‌ڕێیه‌وه‌ ببرێت و له‌پێشه‌وه‌یان یه‌كسانی ستاتوسی ئه‌ندامانی كۆنگره، واتا كۆمیته‌ی ناوه‌ندی پێشوو هیچ جۆره‌ ده‌سه‌ڵاتی له‌ناو كۆنگره‌ نامێنێت، تاكۆ كۆنگره‌ بتوانێت به‌شێوازێكی دیموكراسییانه‌ سه‌رجه‌م راو بۆچوونه‌كان له‌ خۆی كۆبكاته‌وه‌و ململانه‌ی‌ هزری- سیاسی سه‌ربه‌ره‌شتی بكات به‌مه‌به‌ستی یه‌كلاكردنه‌وه‌یان به‌ ده‌نگدان.
ته‌نها ئه‌مه‌ رێگاخۆشكه‌ره‌ بۆ دروستكردنی ئیراده‌یه‌كی هاوبه‌ش و كاریگه‌ر.
بۆ كۆنگره‌ی شه‌شه‌م، ئه‌بوایه‌ له‌كۆنفرانسی رێكخستنه‌كان موناقه‌شه‌كردنی به‌ڵگه‌نامه‌كان بهاتبایه‌ ئه‌نجامدان.
ئێستا كه‌ ئه‌مه‌ روو نه‌دا، هێشتان كات هه‌یه‌ رێكخراوه‌كان كۆری تایبه‌ت گریه‌ بده‌ن به‌ ئه‌ندام و دۆست و پێشمه‌رگه‌ دێرینه‌كانی حزب و له‌سه‌ر بنه‌مای كۆی راوبۆچوونه‌كانیان پرۆژه‌ تازه‌كان بخرێنه‌ به‌رده‌م نوێنه‌رانی كۆنگره‌، كه‌ تیادا ئاراسته‌ فیكرییه‌كان باشتر (به‌لوه‌ره‌) كراون تاكو كۆنگره‌ به‌ موناقه‌شه‌كردنی كۆتایی و ده‌نگدان یه‌كلایان بكاته‌وه‌.
ئه‌مه‌ش ده‌رفه‌تێكی گرنكه‌ بۆ به‌شداریكردنی هه‌موو هاوڕێیان له‌ دارشتنی هزرو سیاسه‌تی حزب و به‌م چالاكی فیكری - سیاسییه‌ پێشوازی له‌ یادی پیرۆزی 23 هه‌مین ساڵه‌ی دامه‌زراندنی حزبه‌كه‌مان ئه‌كه‌ین.
حزب ٣ به‌ڵگه‌نامه‌ی سه‌ره‌كی هه‌یه‌، له‌كۆنگره‌ دێنه‌ باسكردن و گۆرین: راپۆرتی سیاسی، به‌رنامه‌ی حزب و په‌یره‌وی ناوخۆ.
هه‌ریه‌ك له‌م به‌ڵگه‌نامانه‌ به‌ جوودا ئاماده‌ ناكرێن، به‌ڵكو پێكرا وه‌ك یه‌ك پاكه‌ج.
یه‌كه‌میان خوێندنه‌وه‌ی واقیعی سیاسی- ئابوری - كۆمه‌ڵایه‌تی كۆمه‌ڵگاكه‌مان ئه‌كات‌و هه‌روه‌ها ده‌سنیشان كردنی سروشتی قۆناغی ئێستا و ئاراسته‌‌ی په‌ره‌سه‌ندی‌.
له‌سه‌ر بنه‌ماكانی راپۆرتی سیاسی، كۆنگره‌ به‌رنامه‌ی حزب دا ئه‌نێت،‌ بۆ گۆرانكاری‌ له‌ كۆمه‌ڵگا به‌ ئاراسته‌ی ئامانجه‌كانی.
له‌ په‌یره‌وی ناوخۆ شدا كۆنگره‌ پرینسپه‌كانی ژیانی حزبی و په‌یوه‌ندییه‌ ناوخۆییه‌كان دیاری ئه‌كات.
واتا‌، له‌م قۆناغه‌دا، بۆ سه‌رخستنی به‌رنامه‌كه‌ی چ جۆره‌ ژیانێكی حزبی پێویسته‌ بۆ ئه‌وه‌ی هه‌موو توانای ئه‌ندامه‌كانی به‌ دیسپلینێكی دیاركراو به‌كاربێنێت.
بۆیه‌، ئێستا پێش ئه‌وه‌ی ئه‌م به‌ڵگه‌نامانه‌ خاڵ به‌خاڵ باس بكرێن، ئه‌بێ حزب پێشه‌كی، به‌ده‌سته‌ جه‌معی، (منگلقات‌) ـه‌ هزرییه‌كانی خۆی ده‌سنیشان بكات.
