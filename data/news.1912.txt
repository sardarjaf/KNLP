رێكخراوی مافی مرۆڤ لە راپۆرتی خۆی رایگەیاندووە، هەریەك لە ئێران و ئەمەریكا و رووسیا و بەریتانیا و ئەڵمانیا و فرەنسا و وڵاتی تریش، پاڵپشتی سەربازیی عێراقیان كردووە، سەرەڕای نەبوونی هیچ لێپرسینەوەیەك لەلایەن عێراق بۆ بەرپرسان لەو تاوانانە.
جۆ ستۆك جێگری بەڕێوەبەری جێبەجێكاری لقی رۆژهەڵاتی ناوەڕاست و باكوری ئەفریقیای رێكخراوەكە رایگەیاند، هەریەك لە میلیشیاكانی سەر بەحكوومەتی عێراق و چەكدارانی داعش بەپاڵپشتی ئاشكرای سەركردەكانیان، تاوان لەدژی هاووڵاتییان ئەنجام دەدەن، بەڵام ئەوەی كارەكەی خراپتر كردووە ئەوەیە كە سیستمی دادوەری لە عێراق هیچ لێپرسینەوەیەكی بۆ ئەوان تیادا نییە.
راپۆرتەكە باسی تاوانی میلیشیاكان دەكات كە زۆرینەیان شیعەن وەك "فەیلەقی بەدر" و "عەسائیب ئەهلولحەق" كە پێشێلكاری گەورە بۆسەر مافی مرۆڤ و یاسا ناودەوڵەتییەكان دەكەن، بەتایبەتی لە رێگەی رووخاندنی خانوو و دووكانەكانی ناوچە سوننە ئازادكراوەكان.
راپۆرتەكە ئەوەشی راگەیاند كە هەریەك لە ئێران و ئەمەریكا چەك و راوێژكاری سەربازیان داوەتە عێراق و میلیشیاكانیش ئەو چەكانەیان بۆ ئەنجامدانی كارەكانیان بەكار هێناوە، بۆیە ستۆك دووپاتی كردەوە كە پێویستە حكوومەتەكان لەوە دڵنیابنەوە كە ئەو پاڵپشتییە سەربازییانەی پێشكەشی دەكەن بۆ پێشێلكردنی مافی مرۆڤ بەكار نایەت و دەشبێت حكوومەتی عێراق دیودەرانە بێت و نەیەڵێت كە ئەو چەكانە بۆ پێشێلكاری لە عێراق بێتە بەكارهێنان.
