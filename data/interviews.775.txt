سینەماکاری ناوداری کورد “شوان عەتووف” چوار کورتە فیلم و هەروەها دوو فیلمی درێژی سینەمایی بەرهەم دەهێنێت.
پاش وەرگرتنی خەڵاتی باشترین سیناریۆ لە یەکەمین خولی فیستیفاڵی نێودەوڵەتی فیلمی “سلێمانی” و دوای ئەوەی وەکوو ئیگۆی فیستیڤاڵەکە ناسرا، بە پێی بەرنامەرێژیەکی تۆکمە و بە هاوکاریی بەرێوەبەرایەتی گشتیی رۆشنبیری سلێمانی و کۆمپانیای سینەمایی “مەستی فیلم” و کام پرۆدێکشنی چەند کۆمپانیایەکی بەلجیکی و میسری، سینەماکاری ناسراوی کورد “شوان عەتووف” 4 کورتە فیلم بە ناوەکانی (دەلاک و دونیا) و (ماچەکەی مریەم) و (مانگ و زیندان) و هەروەها (مینا پێدەکەنێ) لەگەڵ دوو فیلمی درێژی سینەمایی بە ناوەکانی (عیسا و شارە غەمگینەکە) و (گۆزەی شکاو) بەرهەم دەهێنێت، ئەمەش وەک رکابەریی کردنی باروودۆخی خراپی ئابووری و چالاک کردنی جوڵەی سینەماییە لە کوردستان.
هەروەها لە پلانی هونەرمەند “شوان عەتووف” دایە کە ئەم پرۆژانە تا سەرەتای ساڵی 2018 کۆتاییان پێ بێنێت.
سینەماکاری کورد “شوان عەتووف” لە دوو ساڵی رابردوودا نووسین و دەرهێنانی بۆ دوو کورتە فیلمی چیرۆکی “ماڵ و کلیل” Home And Key و کورتە فیلمی چیرۆکی “باخەکەی باوکم” My Father’s Garden ئەنجامداوە کە “ماڵ و کلیل” تا ئێستا لە زیاتر لە 50 فیستیڤاڵی جۆراوجۆر لە ئاستی جیهان نمایشکراوە و 13 خەڵاتی گرینگی نێودەوڵەتیی بۆ هەرێمی کوردستان بەدەستهێناوە و هەروەها “باخەکەی باوکم”یش لە چەندین فیستیڤاڵی جیهانی نمایشکراوە لەوانە: لە بەشی پێشبڕکێی سەرەکیی کورتە فیلمەکانی “گۆڵفی مۆهر” Muhr Gulf Short لە میانەی دوازدەیەمین خولی فیستیڤاڵی نێودەوڵەتی فیلمی دوبەی لە وڵاتی ئیماڕات، لە بەشی پێشبڕکێی سەرەکیی فیستیڤاڵی نێودەوڵەتی کورتە فیلمی “کۆتایی تەکساس” TEXAS ULTIMATE لە ویلایەتی تەکساس لە وڵاتی ئەمەریکا، لە فیستیڤاڵی نێودەوڵەتی فیلمی “کامێڕای عەڕەبی” رۆتێردام لە وڵاتی هۆڵەندا و هەروەها لە بەشی پێشبڕکێی سەرەکیی مۆنتاژ لە فیستیڤاڵی نێودەوڵەتی فیلمی “قووڵایی گۆڕەپان” DEPTH OF FILD لە ویلایەتی دیلەوێر لە وڵاتی ئەمەریکا.
مردن بە بێ وەسێت چەند وشەیەک بۆ مەرگی (تەها و ئومێد و هاوڕێ) … کارا فاتیح
