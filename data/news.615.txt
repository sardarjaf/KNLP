فەرماندەیی گشتی ھێزەکانی سوریای دیموکرات (ھەسەدە) شەھیدبونی فەرماندەیەکی باڵای ڕۆژئاوای کوردستانی ئاشکرایکردو ڕایگەیاند، "لەڕوبەڕوبونەوەیەکی توندو قارەمانانەدا ئێوارەی ئەمڕۆ لەئۆپەراسیۆنی کۆنترۆڵکردنەوەی شاری ڕەققەدا عەدنان ئەبو ئەمجەد شەھیدبوە".
لەو ڕاگەیەنراوەی ھێزەکانی سوریای دیموکراتدا نیگەرانی خۆیان بۆ شەھیدبونی ئەو فەرماندەیە ڕاگەیاندوەو بەڵێنیانداوە تۆڵەی خوێنی شەھیدانیان بکەنەوە.
عەدنان ئەبو ئەمجەد پێشتر لەکەتیبەی (شەمس شیمال) بوو کە شەھید (ئەبو لەیلا) سەرۆکایەتی دەکردو ھەر لەسەرەتای پەلامارەکانی سەر ڕۆژئاوای کوردستان و شۆڕشی ئەو بەشەی کوردستانەوە، کەتیبەی شەمس شیمال بەرگریان لەخاکی کوردستان کردو دواتریش بونە بەشێک لەیەکینەکانی پاراستنی گەل (یەپەگە).
دوای ئەوەی ڕۆژی سێی حوزەیرانی ٢٠١٦ لەگوندی (قەفیەت ئەبو قەل قەل) لەڕۆژئاوای ڕوباری فورات و لەجەنگی دژ بەداعش بۆ کۆنترۆڵکردنەوەی مەنبەج برینداربوو، دوو ڕۆژ دوای برینداربونی و بەھۆی سەختی برینەکەیەوە ئەبو لەیلا فەرماندەی ئەنجومەنی سەربازیی مەنبەج شەھیدبوو، عەدنان ئەبو ئەمجەد لەشوێنەکەی دەستنیشانکرا، ھەردوو شەھید (عەدنان و ئەبو لەیلا)ش کوردن.
ھاوکات ئەو دوو فەرماندە شەھیدە، لەفەرماندە دیارە سەربازییەکانی ڕۆژئاوای کوردستان بون و لەبنەڕەتیشدا ھەردوکیان خەڵکی کۆبانێن و لەقەزای مەنبەج گەورەبونە.
