ته‌نیا جارێك ئێواره‌یه‌كیان، له‌سه‌ر شه‌قامی (30) مه‌تری گه‌ڕه‌كی ته‌یراوا، هه‌ر له‌ نزیك فه‌رمانگه‌ی ته‌جنیدی كۆنی به‌عسییه‌كان، بۆ چه‌ند ده‌ققه‌یه‌ك به‌ باشی دیتم و چاك و چۆنیمان له‌گه‌ڵ یه‌كتر كرد، كه‌ چه‌ند مانگێك له‌ دوای ئه‌مه‌، له‌ ڕۆژێكی مانگی مایسی ساڵی (1990) بڕیارم دا بچمه‌ لای و پێی بڵێم، كه‌ تۆم خۆشده‌وێ‌.
ئه‌و قوتابی بوو له‌ په‌یمانگه‌ی مامۆستایانی هه‌ولێر.
ده‌شێ‌ بڵێم، ته‌نیا شێوازی پڕ له‌ عیشوه‌ و مه‌كربازانه‌ی قسه‌كردنه‌كه‌ی ئه‌و ئێواره‌یه‌ له‌گه‌ڵم وای لێكردم، كه‌ عیشقی بم و بگه‌مه‌ ئه‌و باوه‌ڕه‌ی، كه‌ ئه‌گه‌ر پێی بڵێم خۆشم ده‌وێی، یه‌كسه‌ر ڕازیی بێ‌؛ بۆیه‌ به‌ دڵنیاییه‌وه‌ بڕیارم دا، كه‌ بچم؛ هه‌ر زۆریش گه‌شبین بووم، كه‌ داخوازیه‌كه‌م ڕه‌تناكاته‌وه‌: (نه‌شمیل) ئه‌و كچه‌ی، كه‌ من ته‌نیا به‌ دوو وشه‌ و به‌ چه‌ند نیگایه‌كی چاوه‌ ڕه‌شه‌ گه‌شه‌ گه‌وره‌كانی، كه‌ مه‌ستییه‌كی پڕ له‌ نهێنی و پاكییه‌كی پڕ له‌ ناز و مه‌كریان تێدا بوو، عیشقی بووم و هه‌ر له‌ دوای ئه‌مه‌شه‌وه‌ بووه‌ شاژنی تاك و ته‌نیا و بێ‌ هاوتای خه‌یاڵم.
ئه‌و خه‌ڵكی (قه‌ڵادزێ‌) و دشی كچه‌ پوورێكم بوو، كه‌ من له‌م ڕێگه‌یه‌وه‌ ده‌مناسی.
ئه‌وان له‌ هاوینی ساڵی (89) له‌ (قه‌ڵادزێ‌) وه‌، پاش ئه‌وه‌ی، كه‌ باوكیان به‌عس گرتبووی و شاره‌كه‌ خاپوور كرابوو، ڕاگوێزرابوون بۆ ئۆردووگای (داره‌توو).
(نه‌شمیل) یش ڕۆژانی ده‌وام هه‌ندێك شه‌و، ئه‌گه‌ر ماڵی برایه‌كه‌ی له‌ ماڵ نه‌بوونایه‌، له‌ ماڵی پوورێكم، واته‌ ماڵی خه‌سووی برایه‌كه‌ی ده‌خه‌وت، كه‌ ئه‌وانیش هه‌ردوولا هه‌ر له‌ گه‌ڕه‌كی ته‌یراوا بوون.
هه‌موو ئه‌مانه‌ منیان له‌ نه‌سته‌وه‌ گه‌یانده‌ ئه‌و باوه‌ڕه‌ی، كه‌ ئێستا كاته‌كه‌ی له‌ باره‌ و ده‌شێ‌ من داوا له‌ (نه‌شمیل) بكه‌م و پێی بڵێم، كه‌ تۆم خۆشم ده‌وێ‌.
ڕاستییه‌كه‌شی جوانییه‌كه‌ی ته‌واو به‌نده‌واری كردم: جوانییه‌ك، كه‌ تێكه‌ڵ بوو به‌ شه‌رم و خه‌م.
ئه‌و له‌و كچانه‌ بوو، كه‌ له‌گه‌ڵ خۆشه‌ویستییدا به‌زه‌یی پیاویش ده‌ورووژێنن؛ ئه‌مه‌ش له‌لای من پاكییه‌كی بێ‌ وێنه‌ی به‌ جوانییه‌كه‌ی ده‌به‌خشی.
ئه‌م جوانییه‌ له‌ هه‌موو شتێكی سیمای (نه‌شمیل) دا به‌ده‌رده‌كه‌وت؛ بۆ نموونه‌: ئه‌و كه‌ ده‌دوا، هه‌میشه‌ زۆر به‌ هێمنی و كزی ده‌دوا؛ به‌رده‌وامیش زه‌رده‌خه‌نه‌یه‌كی پڕ له‌ سیحری له‌سه‌ر لێوه‌كانی بوو.
ئه‌و كاتانه‌ی كه‌ پێشنه‌كه‌نیبوایه‌، هه‌رگیز گرژ و تووڕه‌ دیار نه‌ده‌بوو، به‌ڵكو له‌ناو خه‌م و بێده‌نگیی خۆیدا، شۆختر و پاكیزانه‌تر ده‌ینواند؛ به‌ڵام هه‌ر كاتێك، كه‌ له‌ ناخیشه‌وه‌ پێده‌كه‌نی، زۆر به‌ نه‌رمی هه‌موو له‌شی له‌گه‌ڵیدا ده‌له‌ریه‌وه‌ و پێسته‌ گه‌نم ڕه‌نگییه‌كه‌ی ده‌م و چاویشی، كه‌ پتر به‌لای سپیدا ده‌شكایه‌وه‌، سوور هه‌ڵده‌گه‌ڕا و له‌ نزیك هه‌ردوو لالێویشی، له‌گه‌ڵ پڕ بوونی گۆناكانی دوو قۆرت دروست ده‌بوون، كه‌ هێنده‌ی دیكه‌ سیحری جوانیی به‌ ڕوخسار و شه‌نگه‌بی باڵاكه‌ی ده‌به‌خشی؛ ئه‌مه‌ جگه‌ له‌وه‌ی، كه‌ دوو چاوه‌ ڕه‌شه‌ گه‌شه‌كانیشی هه‌رده‌م بریسكه‌یان ده‌دا: دوو چاو، كه‌ هه‌ستت ده‌كرد هه‌زاران ڕاز و نیازیان تێدایه‌ و حه‌ز ده‌كه‌ی وه‌ك مه‌ته‌ڵ لێیان تێبگه‌ی و هه‌ڵیان بهێنی.
بۆ نا؟ ده‌شێ‌ نهێنی خۆشه‌ویستیش هه‌ر له‌ ئه‌فسانه‌ی ئه‌م ڕاز و نیازانه‌وه‌ سه‌ر هه‌ڵبدا و ده‌ست پێبكا.
من له‌ پشت هه‌موو ئه‌م دیمه‌نانه‌ی ڕوخسار و كه‌سایه‌تی (نه‌شمیل) دا، كچێكی ژیری هۆشیاریشم به‌دی ده‌كرد؛ ئه‌مه‌ش وای كرد، كه‌ پتر عیشقی بم.
هه‌ڵبه‌ت ده‌شێ‌ له‌ دوای دیداری ئێواره‌ی یه‌كه‌مه‌وه‌ تا ئه‌و ڕۆژه‌ی چوومه‌ لای، چه‌ند جارێكی دیكه‌ش ڕێكه‌وتی كردبێ‌ دیتبم؛ ئه‌مه‌ش زیاتر وای كردبێ‌ و هانی دابم، كه‌ به‌ بڕوا به‌خۆبوونه‌وه‌ بڕیار بده‌م نهێنی دڵی خۆمی پێ‌ ڕابگه‌یه‌نم.
ئه‌و ڕۆژه‌ی كه‌ چووم، هه‌ر له‌ به‌یانییه‌وه‌ خۆم ئاماده‌ كرد و له‌ بیریشم نییه‌، كه‌ چه‌ند خه‌ریكی خۆ جوانكردن و تیف تیفه‌دانی خۆم بوومه‌؛ به‌ڵام سه‌عات نزیكه‌ی له‌ نێوان (9) بۆ (10) ده‌بوو، كه‌ هاتمه‌ سه‌ر شه‌قامی شه‌ست مه‌تری نزیك جووت سایدی به‌حركه‌، كه‌ ماڵیشمان هه‌ر له‌وێ‌ نزیك بوو، ته‌كسییه‌كم ڕاگرت.
من لێره‌ له‌م ماوه‌یه‌دا تا ئه‌و ساته‌ی گه‌یشتمه‌ ئه‌وێ‌، تاكه‌ شتێك كه‌ بیرم لێ‌ نه‌كردبێته‌وه‌، مه‌سه‌له‌ی (( ڕازی نه‌بوونی)) (نه‌شمیل) بوو به‌ داخوازیه‌كه‌م.
به‌هه‌رحاڵ به‌ ته‌واویی نازانم چه‌ندی پێ‌ چوو (ڕه‌نگه‌ له‌ نێوان چاره‌گێك بۆ بیست ده‌ققه‌ بێ‌)، كه‌ گه‌یشتمه‌ به‌رده‌م په‌یمانگا.
به‌ر له‌وه‌ی له‌ پرسگه‌ش بپرسم و بچمه‌ ژوورێ‌، به‌ ڕێكه‌وت دوو سێ‌ كچی قوتابیم بینی، كه‌ له‌وبه‌ر شه‌قامه‌كه‌وه‌ به‌ره‌و ده‌رگای په‌یمانگه‌كه‌ ده‌هاتن، منیش ئه‌مه‌م به‌ هه‌لێكی باش زانی و له‌ دڵی خۆمدا گوتم: ڕه‌نگه‌ له‌وان بپرسم بیناسن؛ كه‌ پرسیم لێیان، دیاربوو ده‌یانناسی (ئه‌مه‌ش ئه‌وه‌ی له‌ كۆڵ كردمه‌وه‌، كه‌ ڕاسته‌وخۆ بچم له‌ پرسگه‌ بپرسم؛ چونكه‌ به‌ ڕاستیی لێتانی ناشارمه‌وه‌، ترسێكم له‌وه‌ هه‌بوو، كه‌ پرسگه‌ نه‌هێڵێ‌ بچمه‌ ژووره‌وه‌ و داوایه‌كه‌شم به‌ هه‌ند هه‌ڵنه‌گرێ‌؛ بۆیه‌ هه‌ستم كرد ئه‌م كچانه‌ بوونه‌ یارمه‌تیده‌رێكی باش بۆ من.
ئێمه‌ نابێ‌ ئه‌وه‌ش له‌ بیر بكه‌ین، كه‌ سه‌رده‌می به‌عسییه‌كان پرسگه‌ش، هه‌روه‌ك بازگه‌ی سه‌ربازیی و دام و ده‌زگا ئه‌منییه‌كانیان به‌ سام و به‌ گێچه‌ڵ بوون، بۆیه‌ له‌و ده‌مه‌دا كچه‌كان له‌ شێوه‌ی فریادڕه‌سێك ده‌هاتنه‌ به‌رچاوم) .
ئه‌وان جاری یه‌كه‌م له‌ وه‌ڵامی ئه‌م پرسیاره‌م، كه‌ ئاخۆ: (زه‌حمه‌ت نه‌بێ‌ نه‌شمیل ده‌ناسن؟)، گوتیان: ((كامه‌ نه‌شمیل؟)).
منیش گوتم: (نه‌شمیل، ئه‌و كچه‌ سه‌رپۆشه‌ قه‌ڵادزه‌ییه‌كه‌).
ئه‌وسا گوتیان: ((به‌ڵێ‌ ده‌یناسین)).
منیش به‌ ڕیتمی خۆشحاڵیی سه‌ركه‌وتنی جه‌نگاوه‌رێك، یاخود یاریكه‌رێك گوتم: (زه‌حمه‌ت نه‌بێ‌ پێی بڵێن فڵانه‌ كه‌س بۆ لات هاتووه‌!).
ئه‌وانیش تێكڕا گوتیان: (( به‌ڵێ‌ باشه‌ هه‌ر ئێستا بانگی ده‌كه‌ین)).
من لێره‌ به‌م وه‌ڵامه‌ خۆشحاڵییه‌كه‌م گه‌یشته‌ ئه‌و ئاسته‌ی، كه‌ هه‌ندێك به‌ شه‌رمه‌وه‌ سوپاسیان بكه‌م.
ده‌شێ‌ ئه‌م  شه‌رمه‌شه‌م ئی ئه‌و فزوڵه‌ بێ‌، كه‌ هه‌ر له‌ سه‌ره‌تاوه‌ له‌گه‌ڵ چوونی من و پرسیاركردنم له‌ كچێكی هاوڕێیان، له‌واندا جوڵا بوو؛ به‌ڵام له‌گه‌ڵ ئه‌وه‌ش، ئه‌وان هه‌ر له‌ سه‌ره‌تاوه‌ زۆر به‌ گه‌رمی و به‌ ڕێزه‌وه‌ پێشوازیان لێكردم و وه‌ڵامی هه‌موو داواكاریی و پرسیارێكیان ده‌دامه‌وه‌...
ئینجا هه‌ر كه‌ ئه‌وان چوونه‌ ژووره‌وه‌، هێنده‌ی پێ‌ نه‌چوو (نه‌شمیل) ش هاته‌ ده‌ره‌وه‌: هه‌ر له‌ یه‌كه‌مین ساتیشدا كه‌ منی بینی، هیچ نیشانه‌یه‌كی سه‌رسامیی له‌ ڕوخساریدا به‌ده‌ر نه‌كه‌وت؛ وه‌ك بڵێی پێشتر ئاگادار بووبێ‌، كه‌ ده‌چمه‌ لای؛ هه‌ڵبه‌ت پێده‌چێ‌ ڕۆژگار تێی گه‌یاندبێ‌، كه‌ ئه‌و كوڕه‌ی ئێستا وا لێی ده‌پرسێ‌، ئه‌وه‌ منم؛ كاتێك كه‌ كچه‌كانیش هه‌واڵه‌كه‌یان پێگه‌یاندووه‌ و ناوی منیان هێناوه‌، پێشبینییه‌كه‌ی هاتووه‌ته‌ دی و ئه‌ویان دوور له‌ سه‌رسامیی و به‌ وریایی و له‌ بارێكی ده‌روونیی ئارامدا هێشتووه‌ته‌وه‌... 
ئه‌مجاره‌ش هه‌مان شت هه‌ر به‌ شێوازی ئێواره‌ی یه‌كه‌م، چاك و چۆنیمان له‌گه‌ڵ یه‌كتردا كرد.
پاشان به‌ بڕوا به‌خۆبوونه‌وه‌ پێم گوت: (هاتووم هه‌ندێك قسه‌ی تایبه‌تم له‌گه‌ڵت هه‌یه‌).
ئه‌ویش بێ‌ شڵه‌ژان و دوودڵیی، هه‌ر وه‌ك كه‌سێك كه‌ خه‌ڵات كرابێ‌، به‌ خۆشحاڵییه‌وه‌ گوتی: ((فه‌رموو، با بچینه‌ ژووره‌وه‌!))
ئینجا هه‌ر وه‌ك ئه‌فسه‌رێك به‌ هه‌نگاوی پته‌وه‌وه‌ منی به‌ دوای خۆی دا؛ چه‌ند هه‌نگاوێكی كه‌م و بێ‌ باكانه‌ مۆڵه‌تی له‌ كارمه‌ندانی پرسگه‌كه‌ وه‌رگرت و منی له‌گه‌ڵ خۆیدا برده‌ ژووره‌وه‌: له‌ بیرمه‌ هه‌ر كه‌ له‌ ده‌رگای پرسگه‌كه‌ش ده‌چوویته‌ ژووره‌وه‌، باخچه‌یه‌كی ڕووته‌نی بێ‌ دار و دره‌خت و بێ‌ سه‌وزایی له‌ پێشه‌وه‌ی حه‌وشه‌ گه‌وره‌كه‌ی په‌یمانگه‌كه‌ بوو.
(نه‌شمیل) داوای لێكردم هه‌ر له‌وێ‌ له‌سه‌ر یه‌كێك له‌و كورسیه‌ به‌ردینانه‌ دانیشم، كه‌ له‌ باخچه‌كه‌ بوون.
خۆیشی داوای ڕوخسه‌تی كرد، به‌ په‌له‌ ڕۆیی و گوتی هه‌ر ئێستا دێمه‌وه‌: بینیم له‌ ده‌رگایه‌كی به‌رانبه‌رم چووه‌ ژووره‌وه‌ و نه‌مزانی ئه‌وێ‌ چ بوو، به‌ڵام پێده‌چوو ده‌رگای یانه‌ی په‌یمانگه‌كه‌ بێ‌، چونكه‌  هێنده‌ی پێ‌ نه‌چوو له‌ ده‌رگاكه‌ به‌ده‌ركه‌وته‌وه‌ و بۆ چه‌ند چركه‌یه‌ك خۆی پێ‌ نیشان دام و به‌ پێكه‌نین و خۆشحاڵییه‌وه‌ ده‌ستی ڕاسته‌ی به‌رزكرده‌وه‌ و ئاماژه‌ی بۆ كردم، كه‌ هه‌ر ئێستا دێمه‌وه‌.
ئه‌م ده‌ركه‌وتنه‌ بروسكه‌ ئاسا پڕ له‌ شه‌وق و خۆشحاڵه‌ی (نه‌شمیل) له‌م ساته‌دا، پتر بڕوای پێ‌ به‌خشیم و گه‌یشتمه‌ ئه‌و باوه‌ڕ و یه‌قینه‌ی، كه‌ له‌ پڕۆژه‌كه‌م سه‌ركه‌وتوو ده‌بم و (نه‌شمیل) داخوازیه‌كه‌م ڕه‌تناكاته‌وه‌.
هه‌ر كه‌ هاته‌وه‌ش، به‌ شێوازی هاتنه‌وه‌یه‌كی عاشقانه‌ی شاهانه‌ هاته‌وه‌: من هه‌رچه‌ند ئه‌وم خۆشحاڵ ده‌دیت، هێنده‌ش قه‌ناعه‌تم زیاتر ده‌بوو به‌ سه‌ركه‌وتنی مه‌سه‌له‌كه‌؛ له‌گه‌ڵ هاتنه‌وه‌كه‌ی هه‌ندێك سارده‌مه‌نییشی له‌گه‌ڵ خۆی هێنابوو، به‌ڵام له‌ بیرم نییه‌، كه‌ ئایا هیچم خوارده‌وه‌ یان نا؟ ڕاستییه‌كه‌ی من لێره‌ هه‌موو بیر و خه‌یاڵم ته‌نها له‌سه‌ر ئه‌و قسانه‌ بوو، كه‌ هه‌ر ئێستا ده‌مویست بیانكه‌م:  ده‌مویست بله‌ز و به‌ بێ‌ چاوه‌ڕێكردن، هه‌موو شتێكی پێ‌ بڵێم.
ئاگام لێ‌ بوو ئه‌و وه‌ك شاژنێك، هه‌روه‌ك عاشقێكی خاوه‌ن ئه‌زموون، به‌ هێمنی له‌ ته‌نیشتم دانیشتبوو.
ئه‌و بێ‌ ئه‌رك چاوه‌ڕێی قسه‌كانی من بوو.
ئه‌و ده‌یزانی من خوازیارم: خوازیاری شتێكی گرنگ و نایاب و ده‌گمه‌ن؛ ئه‌مه‌ نهێنی سه‌ركه‌وتنی هه‌موو ئافره‌تێكه‌، كاتێك كه‌ پیاو ده‌بێته‌ خوازیار، نه‌ك ئه‌و.
ئه‌و نابه‌خشێ‌، ته‌نیا وه‌رده‌گرێ‌؛ ئه‌مه‌ش سه‌ره‌تای پێوه‌ندیی هه‌موو خۆشه‌ویستییه‌كه‌: پیاو ده‌بێ‌ ئه‌رك بكێشێ‌ و ئافره‌تیش داوای ماف ده‌كا.
خۆشه‌ویستیی ئه‌رك و مافه‌، به‌ڵام پیاو ده‌بێ‌ پتر ئه‌رك بكێشێ‌.
منیش به‌ هه‌مان شێوه‌ ئه‌ركم له‌سه‌ر شان بوو: ئه‌ركی قسه‌كردن، كه‌ ده‌بێ‌ بزانم قسه‌ بكه‌م؛ بشتوانم قسه‌كانم به‌ باشی بگه‌یه‌نم.
گرنگترین شتیش له‌ قسه‌ی خۆشه‌ویستییدا ئازایه‌تی و وێرانه‌؛ چونكه‌ تۆ خوازیاری و له‌به‌رده‌م شتێكدا دانیشتووی، كه‌ هه‌مووی هێز و نهێنییه‌.
ئه‌و قسه‌ ناكا، ئه‌مه‌ش هێز و ئه‌فسوون و نهێنی به‌و ده‌به‌خشێ‌.
هه‌میشه‌ خوازیاره‌كان ده‌بێ‌ به‌ پارێز بن، چونكه‌ له‌به‌رده‌م ده‌سه‌ڵاتێكی پڕ له‌ نهێنییدا دانیشتوون، كه‌ ده‌توانێ‌ به‌ نیسبه‌ت تۆوه‌ بڕیارێكی چاره‌نووسساز بدا؛ ئه‌مه‌ هێزی عیشقه‌، كه‌ خۆی لێمان ده‌شارێته‌وه‌.
مه‌زنترین ده‌سه‌ڵاتی ئافره‌ت له‌وه‌دایه‌، كه‌ له‌ ساته‌ هه‌ره‌ گرنگه‌كاندا بێده‌نگ ده‌بێ‌ و پیاو سه‌رگه‌ردان و سه‌راسیمه‌ ده‌كا و به‌ حه‌سره‌ت و خۆزگان ده‌یكوژێ‌.
ئه‌و هیچ ناڵێ‌، ته‌نیا به‌ شێنه‌یی تێت ده‌ڕوانێ‌.
ڕه‌نگه‌ ئه‌مه‌ش گه‌وره‌ترین تۆڵه‌ بێ‌، كه‌ هه‌موو ئافره‌تێك له‌ پیاوی ده‌كاته‌وه‌؛ ئه‌مه‌ ئه‌و ساتانه‌یه‌، كه‌ ئافره‌ت شكۆمه‌ندانه‌ یاخی ده‌بێ‌؛ ئه‌مه‌ یاخی بوونه‌ له‌ ئاست سۆزی درۆزنانه‌ی پیاو.
ژن هه‌ر به‌ خۆڕسك ده‌زانێ‌، كه‌ خۆشه‌ویستیی لای پیاو حه‌زێكی كاتییه‌.
ئه‌و ده‌زانێ‌، كه‌ پیاو هه‌رگیز هیچ كاتێك ده‌ست له‌ شكۆی ده‌سه‌ڵاتی خۆی به‌ر نادا، بۆیه‌ له‌ ڕێگه‌ی سیحری خۆشه‌ویستییه‌وه‌، ئه‌م ده‌سه‌ڵاته‌ی پێ‌ ده‌ڕووخێنێ‌.
لێره‌شه‌وه‌یه‌ ئه‌و گه‌مه‌ی مشك و پشیله‌ له‌گه‌ڵ پیاو ده‌كا.
گه‌مه‌یه‌ك، كه‌ زۆر جار پیاو پشیله‌ دۆڕاوه‌كه‌یه‌.
ئایا زانیوتانه‌، كه‌ ئه‌م گه‌مه‌یه‌ هه‌ندێك جار چه‌ندین ساڵیش ده‌خایه‌نێ‌؟ به‌هه‌رحاڵ من هیچ پێشه‌كییه‌كم له‌ بیر نییه‌، كه‌ ئه‌و ڕۆژه‌ چۆن و به‌ چ شێوه‌یه‌ك ده‌ستم به‌ قسه‌كانم كردبێ‌ له‌گه‌ڵ (نه‌شمیل)، به‌ڵام به‌ باشی ئه‌وه‌م له‌ بیره‌، كه‌ به‌ متمانه‌وه‌ پێم گوت: (نه‌شمیل من تۆم خۆشده‌وێ‌).
ئا به‌ بیرم هاته‌وه‌: به‌رله‌وه‌ی ئه‌م ڕسته‌یه‌ی پێ‌ بڵێم، پێشه‌كی هه‌ندێك وه‌سفی ئایدیۆلۆژیی مه‌سه‌له‌ی خۆشه‌ویستیی و ئه‌وینم بۆ كرد.
پێم گوتبوو، كه‌ خۆشه‌ویستیی ڕاسته‌قینه‌ ده‌بێ‌ چۆن بێ‌: له‌ خۆشه‌ویستییدا نه‌ پاره‌ گرنگه‌، نه‌ ماڵ، نه‌ هیچ شتێك، جگه‌ له‌ ئه‌خلاق و ڕاستگۆیی.
له‌ خۆشه‌ویستییدا هۆشیاریی و ڕۆشنبیریی گرنگن، نه‌ك پاره‌ و سامان.
له‌ خۆشه‌ویستییدا مافی ئافره‌ت گرنگه‌، نه‌ك زێڕ و زیو.
خۆشه‌ویستیی واته‌ قوربانییدان له‌ پێناو به‌های خۆشه‌ویستییدا.
نازانم چه‌ند له‌مباره‌یه‌وه‌ قسه‌م كردبوو، به‌ڵام (نه‌شمیل) له‌ ئاست هه‌موو ئه‌م قسانه‌مدا ته‌نیا گوێڕایه‌ڵ بوو: گوێڕایه‌ڵێكی ڕۆمانسیی ئافره‌تانه‌.
هه‌رگیز له‌ ئاست هیچ قسه‌یه‌كدا نه‌ی ده‌گوت ((وا نییه‌))، نه‌شی ده‌گوت ((وایه‌))، ته‌نیا به‌ بێ‌ ده‌نگیی چاوه‌ پڕ له‌ بزه‌كانی تێ‌ بڕیبووم و منیش به‌ هه‌ستی گه‌شبینیی و سه‌ركه‌وتنه‌وه‌ شریتی قسه‌م بۆ ڕاده‌كێشا.
هه‌ڵبه‌ت بێ‌ ده‌نگیی ئه‌و بۆ من مایه‌ی ڕازیبوون و ڕه‌زامه‌ندیی ئه‌و بوو.
مایه‌ی ئه‌وه‌ بوو، كه‌ ئه‌و ده‌زانێ‌ من بۆچی هاتوومه‌ته‌ لای و سه‌د له‌ سه‌دیش هه‌ڵوه‌ستی ئه‌رێنییه‌ و به‌ داخوازیه‌كه‌م ڕازی ده‌بێ‌.
من لێره‌ یه‌ك چركه‌ش چییه‌ بیر و خه‌یاڵم بۆ ئه‌گه‌ری هه‌ڵوه‌ستی نه‌رێنیی ئه‌و و بۆ ده‌ربڕینی وشه‌ی ((ڕه‌تكردنه‌وه‌)) نه‌ده‌چوو؛ بۆیه‌ زۆر به‌ گه‌شبینیی و بێ‌ هیچ دوودڵیی و ڕاراییه‌ك پێم گوت: (نه‌شمیل، من تۆم خۆشده‌وێ‌.
حه‌زده‌كه‌م پێوه‌ندیی ببه‌ستین و مه‌به‌ستیشم هاوسه‌رگیریی و هێنانته‌!).
ئه‌و له‌ ئاست وه‌ڵامدا هێنده‌ دانه‌ما، یه‌كسه‌ر هه‌ر به‌ شێوازی قسه‌كردنی ئاسایی جارانی وه‌ڵامی دامه‌وه‌ و یه‌كسه‌ریش به‌ دێڕێكی كورت و پوخت و به‌ ده‌نگێكی پڕ له‌ بڕوا به‌خۆ بوونه‌وه‌ گوتی: ((ببووره‌ كاك به‌ختیار، من ناتوانم، تۆ وه‌ك حاته‌م - ی برامی...)).
ئه‌م وه‌ڵامه‌ هێنده‌ بۆ من له‌ ناكاو و كتوپڕ بوو، كه‌ ده‌شێ‌ بڵێم له‌ هه‌موو ژیانمدا هیچ شتێك هێنده‌ی ئه‌م چه‌ند وشه‌یه‌ نه‌یتاساندووم.
باوه‌ڕم پێ‌ بكه‌ن هه‌ر له‌گه‌ڵ بیستنی ئه‌م قسه‌یه‌، سه‌رم وه‌ها گێژ بوو و دنیا وه‌ها له‌به‌رچاوم سووڕا و سه‌راوژێر بۆوه‌، كه‌ هه‌ر ده‌تگوت به‌ چوار ده‌ستان لنگه‌ و قووچیان كردوومه‌ته‌وه‌.
كتوپڕیش تاریكییه‌كی خه‌ست به‌ری چاوی گرتم و به‌رچاوم تاریك بوو.
هه‌ستم به‌ داڕمان و سڕبوونێكی یه‌كجار گه‌وره‌ش كرد؛ هه‌روه‌ك ئه‌وه‌ی، كه‌ كتوپڕ مه‌رگی كه‌سێكی ئازیزت پێ‌ ڕابگه‌یه‌نن.
له‌ هه‌مان كاتدا ئاره‌زووی هیچ شتێكیشم نه‌ما و هه‌ستم به‌ به‌زینێكی یه‌كجار گه‌وره‌ كرد.
ته‌نانه‌ت خوڵقی قسه‌كردنیشم نه‌ما و هیچ قسه‌یه‌كی دیكه‌م پێ‌ نه‌كرا.
هه‌ڵبه‌ت ئه‌و هه‌ستی به‌م وره‌ داڕمانه‌ی من كرد، بۆیه‌ پتر خۆشحاڵ بوو و هه‌ستم به‌وه‌ش كرد، كه‌ ته‌واو ئارام و زاڵه‌.
من بڕوا ناكه‌م پێشتر هه‌رگیز له‌ ژیانی خۆمدا هه‌ستی وه‌ها تاڵم چه‌شتبێ‌.
هه‌رگیز هێنده‌ی ئه‌مجاره‌ش هه‌ستم به‌ نائومێدیی و دۆڕاندن نه‌كردووه‌.
قه‌ت ئه‌وه‌شم له‌ خه‌یاڵدا نه‌بووه‌، كه‌ ته‌نیا له‌ چه‌ند چركه‌یه‌كی كه‌مدا هه‌موو شتێك له‌م دنیایه‌دا سه‌راوژێر ده‌بێ‌ و گه‌وره‌ترین كاره‌ساتیش ڕوو به‌ ڕووم ده‌بێته‌وه‌ و یه‌خه‌م ده‌گرێ‌.
من له‌م ساته‌دا نه‌ك هه‌ر به‌زه‌ییم به‌ خۆمدا ده‌هاته‌وه‌، به‌ڵكو به‌زه‌ییم به‌ هه‌موو ماڵه‌وه‌شماندا ده‌هاته‌وه‌: هه‌ستم ده‌كرد، كه‌ به‌خته‌وه‌ریی هه‌رگیز نابێته‌ به‌شی ژیانی ئێمه‌.
من له‌م ساته‌دا ژیانی خێزانه‌ قه‌ره‌باڵغ و هه‌ژاره‌كه‌ی خۆم ده‌هاته‌ به‌رچاو: له‌ دڵی خۆمدا ده‌مگوت، كه‌ هۆكاری ئه‌م شكسته‌م و ڕازی نه‌بوونی (نه‌شمیل) به‌نده‌ به‌ ژیانی هه‌ژاری خێزانه‌كه‌مه‌وه‌؛ من كوڕی ئه‌م خێزانه‌ هه‌ژاره‌م، بۆیه‌ ئه‌و پێم ڕازی نه‌بوو.
لێره‌دا ڕقێكی نائومێدانه‌م له‌ هه‌موو ده‌وڵه‌مه‌ندێك هه‌ڵده‌ستا و له‌ ناخه‌وه‌ش ئیره‌ییم پێ‌ ده‌بردن.
یه‌كسه‌ر خه‌یاڵیشم بۆ ئه‌وه‌ ده‌چوو، كه‌ (نه‌شمیل) بۆیه‌ به‌ من ڕازی نه‌بوو، چونكه‌ بیر له‌ كوڕێكی له‌ من ده‌وڵه‌مه‌ندتر و جوانتر ده‌كاته‌وه‌؛ ئه‌گه‌رنا هیچ پاساو و هۆكارێك نییه‌، كه‌ ئه‌و به‌ من ڕازی نه‌بێ‌... 
له‌ پاش وه‌ڵامه‌ تاڵه‌كه‌شی، له‌ بیرم نییه‌، كه‌ چه‌ند لای مامه‌وه‌؛ به‌ڵام بیگومان زوو به‌جێم هێشت؛ چونكه‌ نه‌ده‌كرا له‌ ناو ئه‌م دۆخه‌ پڕ له‌ نائومێدیه‌دا پتر چاوه‌ڕێ‌ بكه‌م.
من لێره‌ ده‌مویست نه‌ك هه‌ر ئه‌وێ‌، به‌ڵكو ژیانیش به‌جێ‌ بهێڵم؛ ئه‌مه‌ش دیاره‌ هه‌ستی ئه‌و ته‌نیاییه‌ كوشنده‌یه‌یه‌، كه‌ ساتی دابڕان و هه‌ره‌سی ئاوات و خه‌ونه‌كان پێمانی ده‌به‌خشن.
من له‌م ساته‌دا ته‌واو ڕقم له‌ خۆم بۆوه‌؛ ڕقم له‌ خێزانه‌كه‌م و دایك و باوكیشم بۆوه‌؛ ڕقێك، كه‌ تێكه‌ڵ بوو به‌ به‌زه‌یی: ڕق و به‌زه‌یی له‌وه‌ی، كه‌ ته‌نیا له‌ چه‌ند چركه‌ساتێكدا، كۆشكی مه‌زنی خۆزگه‌ و خه‌ونه‌كانم هه‌ره‌سی هێنا.
هه‌ستم ده‌كرد له‌م ساته‌دا ژیان به‌ ته‌واویی ڕاوه‌ستاوه‌ و كۆتایی هاتووه‌.
پێم وایه‌ له‌م ساته‌دا هه‌ستی من به‌ هه‌ستی ئه‌و كه‌سه‌ ده‌چوو، كه‌ بڕیاره‌ هه‌ر ئێستا له‌ سێداره‌ بدرێ‌.
هه‌ر كه‌ ئه‌وێشم به‌ جێهێشت، پێم خۆش نه‌بوو یه‌كسه‌ر بچمه‌وه‌ ماڵێ‌، به‌ڵام هیچ شوێنێكی دیكه‌ نه‌بوو بۆی بچم، بۆیه‌ كه‌ گه‌ڕامه‌وه‌، هه‌ر له‌ ده‌رگای حه‌وشه‌وه‌، نه‌ ته‌ماشای كه‌سم كرد، نه‌ قسه‌شم له‌گه‌ڵ كه‌سدا كرد، یه‌كسه‌ر چوومه‌ یه‌كێك له‌و دوو ژووره‌ی ماڵه‌كه‌مان، كه‌ من شه‌وانیش هه‌ر له‌وێ‌ ده‌خه‌وتم: ده‌رگاكه‌م له‌سه‌ر خۆم پێوه‌دا و وه‌ك نه‌خۆشێك له‌سه‌ر چاو كه‌وتم.
ژانێكی قورس ناخی داگرتم.
ئاره‌زووی هیچ شتێكم نه‌ما.
به‌ نهێنیش له‌گه‌ڵ خۆمدا ده‌گریام.
نه‌شم ده‌ویست كه‌س ببینم و كه‌س بێته‌ لام و كه‌سیش هیچ پرسیارێكم لێ‌ بكا...؛ به‌ڵام به‌دبه‌ختییه‌ هه‌ره‌ گه‌وره‌كه‌ی من له‌وه‌دا بوو، كه‌ به‌م ئاكامه‌ وازم نه‌هێنا و هێنده‌ی پێ‌ نه‌چوو له‌ جاران خراپتر تێ‌ هه‌ڵچوومه‌وه‌ و به‌ دوای خه‌یاڵی خۆشه‌ویستیی (نه‌شمیل) دا كه‌وتمه‌وه‌؛ وام لێ‌ هات پاساو و به‌هانه‌م بۆ خۆم ده‌هێنایه‌وه‌ و ڕه‌تكردنه‌وه‌كه‌م به‌ ڕاستیی و به‌ جددیی نه‌ده‌زانی و له‌ دڵی خۆمدا ده‌مگوت: (ته‌نیا جارێك به‌س نییه‌.
نابێ‌ جارێك بكه‌مه‌ پێوانه‌.
هه‌موو كچێك به‌ جارێك ڕازی نابێ‌...).
من ده‌مزانی هه‌رگیز نامه‌وێ‌ دان به‌ شكسته‌كه‌ی خۆمدا بهێنم.
له‌ ڕاستیشدا (نه‌شمیل) مه‌كربازانه‌ فریوی ده‌دام: هه‌ر كاتێك له‌ دوای ئه‌م ڕووداوه‌وه‌ ده‌مدیت، له‌ جاران گه‌رمتر بوو له‌گه‌ڵم و له‌ جارانیش پتر ده‌یدواندم و به‌ ڕوومه‌وه‌ پێده‌كه‌نی.
هه‌ستم ده‌كرد له‌ جاران پتر ئاشنامه‌.
له‌ ڕاستیدا وه‌ك ئه‌ڤیندارێكی ڕاسته‌قینه‌ ڕه‌فتاری له‌گه‌ڵدا ده‌كردم.
ئه‌م خۆشه‌ویستییه‌ ئه‌فڵاتوونییه‌ پڕ له‌ بێده‌نگیی و ئازاره‌ی من سێ‌ چوار ساڵ درێژه‌ی كێشا.
له‌م ماوه‌یه‌شدا بێجگه‌ له‌ جاری یه‌كه‌م، هه‌رگیز نه‌متوانی جارێكی دیكه‌ بچمه‌وه‌ لای و ڕوو به‌ ڕوو قسه‌ی له‌گه‌ڵ بكه‌مه‌وه‌.
به‌رده‌وامیش له‌ خه‌یاڵمدا بوو: خه‌یاڵێك، كه‌ هه‌موو زه‌ین و مێشكی داگرتبووم.
له‌ هیچ كات و له‌ هیچ شوێنێكیش لێم جودا نه‌ده‌بۆوه‌.
به‌ڕاستیی خه‌یاڵێكی كوشنده‌ بوو!
ته‌نانه‌ت له‌ كاتی كۆڕه‌وه‌ مه‌زنه‌كه‌شدا هه‌رگیز نه‌متوانی یه‌ك چركه‌سات چییه‌ له‌ بیر خۆمی ببه‌مه‌وه‌.
له‌م ڕێگایه‌ دوور و درێژ و سه‌خته‌دا و له‌و ماوه‌یه‌شدا، كه‌ له‌ خانه‌ (پیرانشار) بووین، هه‌میشه‌ له‌ خه‌یاڵمدا بوو.
ته‌نانه‌ت له‌ ڕێگاشدا، كه‌ زۆربه‌ی كات به‌ پێ‌ ده‌ڕۆیشتین، هه‌میشه‌ چاوم ده‌گێڕا، به‌ڵكو ئه‌وه‌ خوایه‌ له‌گه‌ڵ خێزانه‌كه‌ی بیبینم؛ هه‌رچه‌نده‌ ده‌شمزانی، كه‌ ئه‌وان له‌ ڕێگه‌ی (سه‌رده‌شت) ـه‌وه‌ بۆ ئه‌ودیو ئاوا ده‌بن.
هه‌ر كچێكیش، كه‌ به‌و بچووبایه‌، سه‌رنجی ڕاده‌كێشام و دڵی داده‌خورپاندم.
له‌ ڕاستیشدا ئه‌وه‌ی پتر بێ‌ تاقه‌تی كردبووم دووریی و دابڕانی (نه‌شمیل) بوو، نه‌ك ئه‌و كۆڕه‌وه‌ له‌عنه‌تییه‌.
خه‌ریكه‌ بوێرم بڵێم، خه‌می دووریی (نه‌شمیل)، تراژیدیای كۆڕه‌وی له‌ بیر بردبوومه‌وه‌.
له‌ (خانه‌) ش، كه‌ جێنشین بووین و دامه‌زراین، له‌به‌ر ده‌سه‌ڵاتی خه‌یاڵه‌ له‌عنه‌تییه‌كه‌ی خۆشه‌ویستیی (نه‌شمیل)، نه‌متوانی دوو قسه‌ی خۆش له‌گه‌ڵ كچه‌ جوانه‌ ڕووخۆشه‌كانی ئه‌م شاره‌ كوردنشینه‌ بكه‌م.
ته‌نانه‌ت كچێكی خاوه‌ن ماڵه‌كه‌مان، كه‌ (خه‌جێ‌) ی ناو بوو، تا بڵێی شۆخ و شه‌نگ بوو {هه‌ر به‌ ڕاستی له‌و كچه‌ ئه‌سمه‌رانه‌ بوو، كه‌ (حه‌سه‌ن زیره‌ك) زۆر گۆرانییان به‌ سه‌ردا هه‌ڵده‌ڵێ‌}، زۆر خۆی لێم نزیك ده‌كرده‌وه‌ و هه‌وڵی ده‌دا په‌ره‌ به‌ پێوه‌ندییه‌ ئاساییه‌كه‌مان بده‌ین؛ به‌ڵام من هیچ ویست و مه‌یلێكم نه‌بوو له‌به‌ر مه‌یلی شێتانه‌م بۆ (نه‌شمیل).
(خه‌جێ‌) به‌ ئازادیی له‌به‌ر چاوی دایك و باوك و خوشكه‌كه‌ی هه‌وڵی خۆی ده‌دا و لێم نزیك ده‌بۆوه‌.
ته‌نانه‌ت جارێكیان داوای لێكردم و پێشنیازی كرد، كه‌ پێكه‌وه‌ بچینه‌ یه‌كێك له‌و باخی سێوانه‌ی، كه‌ له‌ سه‌ری كۆڵانه‌كه‌یان بوو.
منیش به‌ داواكه‌ی ڕازی بووم و چووین؛ وه‌ك دوو عاشق و مه‌عشووق زۆر له‌ نزیكی یه‌كه‌وه‌ دانیشتین.
من زۆر بێ‌ تاقه‌ت بووم.
هه‌میشه‌ خه‌مێكی گه‌وره‌ دایوه‌شاندبووم و خه‌یاڵێكی قووڵیش له‌ ناو خۆیدا ونی كردبووم؛ خه‌یاڵێك وه‌ك په‌ڵه‌ هه‌ورێكی ڕه‌ش، هه‌رگیز ئاسمانی بیركردنه‌وه‌ و ژیانمی به‌ جێ‌ نه‌ده‌هێشت و نه‌یده‌هێشت ڕووناكایی حه‌قیقه‌تی بوونی ئه‌وی دیكه‌ و شته‌كانی دیكه‌ ببینم.
به‌ ڕاستیی ده‌تگوت خه‌یاڵی خه‌می (نه‌شمیل) نابینا و كوێری كردووم.
(خه‌جێ‌) و خوشكه‌كه‌ی گومانیان له‌وه‌ كردبوو و ده‌یانزانی، كه‌ شتێكی نائاسایی له‌ ژیانی مندا هه‌یه‌.
هه‌ڵبه‌ت سیمای خه‌مبارم بانگه‌شه‌ی ئه‌مه‌ی ده‌كرد و ئه‌وانیش وه‌ك دوو كچ له‌م بواره‌دا هۆشیار و زیره‌ك بوون، بۆیه‌ زۆر جار پێیان ده‌گوتم و لێیان ده‌پرسیم: ((چییه‌؟ بۆ وا خه‌مباری؟ دۆستت هه‌یه‌؟...))، (( دۆسته‌كه‌ت له‌ عێراقێ‌ به‌جێ‌ هێشتووه‌؟...))، (( تۆ دۆستت هه‌یه‌، وه‌لێ‌ پێمان ناڵێی!...
))، ((دۆسته‌كه‌ت جوانه‌؟... ناوی چییه‌؟...))؛ به‌ڵام من له‌ وه‌ڵامدا ده‌مگوت: (نه‌خێر هیچ دۆستێكم نییه‌، ته‌نیا له‌به‌ر ئه‌م ڕه‌وشه‌ خراپه‌ی ژیانمان، له‌به‌ر ئاواره‌ییمان خه‌مبارم...).
ئه‌وان بڕوایان به‌م قسه‌یه‌ نه‌ده‌كرد؛ به‌ڵام كه‌ ده‌یانزانی من نایسه‌لمێنم، ئه‌وانیش وازیان ده‌هێنا.
له‌ باخه‌كه‌ (خه‌جێ‌) زۆر هه‌وڵی دا شتێك بڵێم و قسه‌یه‌كی خۆش بكه‌م، به‌ڵام من وه‌ك وشكه‌ سۆفیه‌كی خواپه‌رست، كه‌ پێی وابێ‌ تاوان و گوناهه‌، هیچ قسه‌ و كارێكی وام نه‌كرد، كه‌ سۆزی كچانه‌ی (خه‌جێ‌) بورووژێنم؛ به‌ڵكو وه‌ك لاڵێك ته‌نیا گوێم گرتبوو و وه‌ك قوتابیه‌كی ته‌نبه‌ڵیش، كه‌ مامۆستایه‌كه‌ی پرسیاری زۆری لێده‌كا و به‌ڵام ئه‌و نازانێ‌ و ناتوانێ‌ وه‌ڵامی هیچ شتێك بداته‌وه‌، بۆیه‌ له‌ناو ترس و شه‌رمدا ده‌شڵه‌ژێ‌ و سوور هه‌ڵده‌گه‌ڕێ‌؛ منیش به‌هه‌مان شێوه‌ هه‌ندێ‌ جار هه‌ستم به‌م حاڵه‌ته‌ ده‌كرد؛ به‌ڵام به‌لامه‌وه‌ گرنگ نه‌بوو، چونكه‌ من بڕیاری یه‌كلاكه‌ره‌وه‌ی خۆم دابوو و (نه‌شمیل) م له‌ هه‌موو كه‌سێك زیاتر خۆشده‌ویست؛ بۆیه‌ بێجگه‌ له‌و نه‌مده‌توانی بیر له‌ هیچ كه‌سێكی دیكه‌ بكه‌مه‌وه‌.
له‌ دواجاردا (خه‌جێ‌) داوای لێكردم، كه‌ گۆرانییه‌كی بۆ بڵێم، به‌ڵام ئه‌وه‌شم نه‌كرد و پێم گوت من ده‌نگم ناخۆشه‌ و هیچ گۆرانییه‌كیش نازانم.
له‌مه‌دا ڕاستیشم ده‌كرد: من نه‌ ده‌نگم خۆشبوو؛ له‌مه‌ش خراپتر هیچ گۆرانییه‌كیشم له‌به‌ر نه‌بوو.
من ئێستاش ناتوانم هیچ گۆرانییه‌ك له‌به‌ر بكه‌م؛ به‌ڵكو له‌ بری ئه‌مه‌، من داوام لێیكرد، كه‌ گۆرانییه‌كم بۆ بڵێ‌.
ئه‌ویش له‌پاش نائومێدیی و بێ‌ تاقه‌تییه‌كی زۆر گۆرانییه‌كی بۆ گووتم، كه‌ ئێستا به‌ داخه‌وه‌ له‌ بیرم نه‌ماوه‌ چ گۆرانییه‌ك بوو.
ئینجا پاشان هه‌ردووكمان به‌ بێ‌ هیچ ئاكامێك وه‌ك دوو یاریكه‌ری دۆڕاو ئه‌وێمان به‌جێهێشت و گه‌ڕاینه‌وه‌ ماڵه‌وه‌.
با ئه‌وه‌ش بڵێم، ئه‌م ماڵه‌ خانوویێكی گه‌وره‌ی زۆر ناڕێك بوو.
دیار بوو به‌ چه‌ند گاڤ و قۆناغێك ته‌واو كرابوو.
دوو ژووری نزیك پێنج به‌ شه‌شی هه‌بوون، كه‌ سه‌ریان به‌ كاریته‌ و چیمه‌نتۆ گیرابوو.
له‌گه‌ڵ ڕاڕه‌وێكی دوو به‌ دوو، كه‌ هه‌ردوو ژووره‌كه‌ی لێك جودا ده‌كردنه‌وه‌.
له‌م ڕاڕه‌وه‌دا هه‌میشه‌ سه‌ماوه‌رێك ده‌سووتا و ده‌تتوانی هه‌ر كاتێك حه‌زت كرد چا بخۆیته‌وه‌ (به‌ڕاستی خه‌ڵكی ئه‌وێ‌ هه‌روه‌ك خه‌ڵكی پشده‌ر چاخۆری عه‌جایبن).
ئێمه‌ یه‌كێك له‌م دوو ژووره‌مان به‌ (100) دینار به‌كرێ‌ گرتبوو.
له‌ ته‌نیشت ئه‌م دوو ژووره‌شدا، هه‌ر ڕێك له‌ ته‌نیشت ئه‌و ژووره‌ی، كه‌ ئێمه‌ی تێدا بووین، دوو چاوه‌ی دیكه‌ش، كه‌ هێشتا ته‌واو نه‌كرابوون و سه‌ریان نه‌گیرابوو، به‌ بلۆك هه‌ڵنرابوون.
به‌ كورتییه‌كه‌ی، ئه‌م خانووه‌ به‌ شێوه‌یه‌ك له‌ شێوه‌كان به‌ حه‌سارێك ده‌چوو؛ به‌ڵام له‌گه‌ڵ ئه‌وه‌ش ئه‌و پازده‌ ڕۆژه‌ی، كه‌ له‌وێ‌ بووین به‌خته‌وه‌ر بووین، چونكه‌ له‌گه‌ڵ خاوه‌ن ماڵێكی یه‌كجار به‌خشنده‌ و به‌ڕێز ده‌ژیاین.
ئه‌و هه‌سته‌ی، كه‌ ئه‌وان له‌و ماوه‌یه‌دا به‌رانبه‌ر به‌ ئێمه‌ نواندیان، هه‌ستێكی تێكه‌ڵ بوو له‌ كوردایه‌تی و ڕێز و حورمه‌تی مرۆڤایه‌تی.
ئه‌وان له‌گه‌ڵ ئه‌وه‌ی، كه‌ له‌ ڕووی داراییه‌وه‌ زۆر هه‌ژار بوون، به‌ڵام زۆر به‌ دڵ و به‌خشنده‌ش بوون.
یادیان به‌خێر، كه‌ ئێستا وا پتر له‌ (23) ساڵه‌ لێیان دابڕاوین و نازانین هه‌واڵیان چییه‌ و چۆنه‌؟ 
به‌هه‌رحاڵ تا له‌ (خانه‌) ش گه‌ڕاینه‌وه‌ و ئه‌وێمان به‌جێهێشت، (خه‌جێ‌) هه‌ر ئومێدی به‌وه‌ هه‌بوو، كه‌ ڕۆژێك له‌ ڕۆژان ده‌رگای دڵی خۆمی بۆ بكه‌مه‌وه‌ و ئاوڕێكی لێ‌ بده‌مه‌وه‌، به‌ڵام من قه‌ت نه‌متوانی ئه‌م مه‌یله‌ی پێ‌ ببه‌خشم.
ئه‌و شه‌وه‌ش، كه‌ بۆ به‌یانی به‌ یه‌كجاری ماڵئاواییمان له‌وێ‌ ده‌كرد و ده‌گه‌ڕاینه‌وه‌، باوكی (خه‌جێ‌) زۆر هه‌وڵی دا، كه‌ له‌وێ‌ بمێنمه‌وه‌ و ببمه‌ ئه‌ندامێكی خێزانه‌كه‌ی ئه‌وان و پێی گوتم له‌ بیمارستان داتده‌مه‌زرێنین (چونكه‌ خۆم كارمه‌ندێكی نه‌خۆشخانه‌م) و ژنیشت بۆ ده‌هێنین؛ به‌ڵام من ڕازی نه‌بووم و نه‌مسه‌لماند.
ئه‌مشه‌وه‌ به‌ر له‌ ماڵئاوایی، وه‌ك هێمای وه‌فایی و له‌ بیر نه‌كردن، من وێنه‌یه‌كی ڕه‌نگینی خۆم به‌ چاكه‌ت و بێجامه‌وه‌، كه‌ له‌ ساڵی (1986) له‌ به‌شه‌ ناوخۆی په‌یمانگای پزیشكی به‌غدا گرتبووم، پێشكه‌ش به‌ (خه‌جێ‌) كرد و ئه‌ویش وێنه‌یه‌كی ڕه‌ش و سپی خۆی پێشكه‌ش كردم، كه‌ تا ئێستاش له‌ ئه‌لبوومه‌كه‌ی خۆم پاراستوومه‌ و مام (برایم) ی باوكیشی وێنه‌یه‌كی بچووكی ڕه‌ش و سپی خۆی پێشكه‌ش به‌ ماڵه‌وه‌مان كرد و كه‌ تا ئێستا ئه‌ویشم هه‌ر له‌لا ماوه‌.
بۆ به‌یانی، كه‌ ماڵئاواییمان لێكردن، بینیم، كه‌ (خه‌جێ‌)  و (كلێ‌) {(كلێ‌) خوشكی (خه‌جێ‌) بوو.
خۆی ناوی (كه‌لسوم) بوو، پێیان ده‌گوت (كلێ‌)} چاویان پڕ ئاو بوو بوو و فرمێسك له‌ چاوانیان ده‌تكا.
ئێمه‌ش له‌گه‌ڵ ئه‌وان گریاین.
به‌ڕاستی پێمان ناخۆشبوو، كه‌ له‌و ماڵه‌ باشه‌ داده‌بڕاین و به‌ یه‌كجاری به‌جێمان ده‌هێشتن، به‌ڵام هیچ چارمان نه‌بوو هه‌ر ده‌بوو بگه‌ڕێینه‌وه‌، چونكه‌ هه‌رگیز نه‌ده‌كرا، كه‌ هه‌تا سه‌ر هه‌ر ئاواره‌ بین و هه‌ر له‌م ڕه‌وشه‌ خراپ و ناله‌باره‌دا بمێنینه‌وه‌؛ به‌ڵام ئه‌و پێوه‌ندییه‌ خۆشه‌ویستییه‌ی، كه‌ له‌ ماوه‌یه‌كی زۆر كورتدا له‌ نێوان هه‌ردوو لاماندا دروست بوو، هه‌رگیز له‌ بیر ناكرێ‌، بۆیه‌ هه‌تا ئه‌مڕۆشی له‌گه‌ڵدا بێ‌ ئێمه‌ به‌رده‌وام  یادی ئه‌و ماڵه‌ به‌ڕێزه‌ ده‌كه‌ینه‌وه‌ و خۆزگه‌ ده‌خوازین، كه‌ سۆراغێكیانمان بزانیبوایه‌.
به‌هه‌رحاڵ من كه‌ نه‌متوانی جارێكی دیكه‌ بچمه‌وه‌ لای (نه‌شمیل) و دووباره‌ ڕوو به‌ ڕوو داوای پێوه‌ندیی لێ‌ بكه‌مه‌وه‌، ناچار بیرم له‌ نامه‌ نووسین كرده‌وه‌.
ئه‌وه‌ بوو چه‌ند نامه‌یه‌كم بۆ نارد، به‌ بێ‌ ئه‌وه‌ی وه‌ڵامی هیچ نامه‌یه‌كیش بداته‌وه‌.
ده‌شێ‌ نامه‌كان به‌ ده‌ستیشی نه‌گه‌یشتبن، چونكه‌ ئه‌و كه‌سانه‌ی پێم ڕه‌وانه‌ ده‌كردن (هه‌رچه‌نده‌ هاوڕێی خۆم بوون)، ڕه‌نگه‌ به‌ شایانی ئه‌وه‌یان نه‌زانیبێ‌، كه‌ نامه‌كانم به‌ ده‌ستی بگه‌یه‌نن.
هه‌ڵبه‌ت ئه‌مه‌ به‌ر له‌ هه‌ر شتێك بۆ گومانی خۆم ده‌مێنێته‌وه‌؛ به‌ڵام خۆ ئه‌گه‌ر له‌ حاڵه‌تێكدا به‌ ده‌ستیشی گه‌یشتبن، ئه‌وه‌ ڕه‌نگه‌ ئه‌مجاره‌ ئه‌و به‌ شایانی ئه‌وه‌ی نه‌زانی بێ‌، كه‌ وه‌ڵامی نامه‌كانم بداته‌وه‌...؛ به‌ڵام له‌گه‌ڵ ئه‌وه‌شدا ئێستا پێم خۆشه‌ (ڕه‌نگه‌ ئێوه‌ش حه‌ز بكه‌ن)، كه‌ له‌ پاش (23) ساڵ له‌م ئه‌زموونه‌ خۆشه‌ویستییه‌ یه‌كلایه‌نه‌، ئه‌و یه‌ك دوو نامه‌یه‌ی له‌ لام ماون و له‌ لای خۆم پاراستوومن، لێره‌ بڵاویان بكه‌مه‌وه‌ و پێتانی پیشان بده‌م؛ چونكه‌ ئه‌م نامانه‌ باشتر واقیعی ئه‌زموونه‌كه‌ و هه‌ست و نه‌ستی من وێنا ده‌كه‌ن و ده‌گێڕنه‌وه‌؛ له‌ هه‌مان كاتیشدا دیاره‌ نامه‌كان ئه‌و كاته‌ له‌ناو جه‌رگه‌ی ڕووداو و ئه‌زموونه‌كه‌دا نووسراون، بۆیه‌ به‌ پێویستیان ده‌زانم بڵاویان بكه‌مه‌وه‌.
ئه‌مانه‌ش ده‌قی نامه‌كانن، كه‌ ئێستا وا بۆتانی بڵاو ده‌كه‌مه‌وه‌ (به‌ڵام به‌ داخه‌وه‌ نامه‌ی یه‌كه‌مم لێ‌ ون بووه‌، یانیش هه‌ر له‌ بنه‌ڕه‌تدا له‌لای خۆم نه‌مپاراستووه‌، بۆیه‌ ئه‌مه‌ نامه‌ی دووه‌مه‌):
ئه‌ی كچه‌ سرك و بزۆز و شه‌رمن و هێمن و له‌ هه‌مان كاتدا سڵ كردووه‌كه‌!
ئه‌و نامه‌یه‌ی، كه‌ ئێستا وا بۆتی ده‌نووسم، وا بزانم پێویست به‌ هیچ به‌رایی و پێشه‌كییه‌ك ناكا؛ چونكه‌ ئه‌وه‌ی لێره‌ش بۆتی ده‌رده‌بڕم، هه‌ر هه‌مان ئه‌و هه‌ست و نه‌سته‌ جۆشخواردووه‌ی جارانمه‌، كه‌ له‌ ناخمدا په‌نگی خواردبۆوه‌.
هه‌ر هه‌مان ئه‌و هه‌سته‌ پڕ له‌ ژان و مه‌ینه‌تییه‌یه‌، كه‌ هه‌میشه‌ پێی ده‌تلێمه‌وه‌.
زێده‌ڕۆییم نه‌كردووه‌، ئه‌گه‌ر بڵێم گه‌لێ‌ له‌ جارانیش پتر بۆت ده‌سووتێم.
(بمبووره‌ نه‌شمیل خان، ئه‌گه‌ر له‌ سه‌راسه‌ری نامه‌كه‌دا، مۆركی نووسینێكی ئه‌ده‌بیی خۆی ڕه‌پێش كردبێ‌، چونكه‌ ئه‌وه‌ شێوازی هه‌موو نووسینێكمه‌).
به‌هه‌مه‌حاڵ ئازیزه‌كه‌م، ئه‌وا ڕۆژگار هات و ڕۆژگار ڕۆیی، وا ساڵێكیش ته‌واو بوو، كه‌چی من له‌گه‌ڵ ئه‌و مه‌سه‌له‌ پڕ له‌ ئازار و ناكامه‌دا، نه‌گه‌یشتمه‌ هیچ ئه‌نجامێكی یه‌كلاكه‌ره‌وه‌.
به‌ڵێ‌، بێگومان نامه‌وێ‌ هیچ باسێكی ڕابردووی پێش نامه‌ی یه‌كه‌م و هه‌تا خودی ناوه‌ڕۆكی نامه‌كه‌ش بكه‌م؛ به‌ڵام ئه‌وه‌ی كه‌ مه‌به‌ستمه‌ باسی بكه‌م و خوازیاری بم، وه‌ڵامی نامه‌كه‌ و هه‌ڵوه‌ستی خۆته‌ له‌و كاته‌وه‌ تاوه‌كو ئێستا، كه‌ هه‌ڵبه‌ت به‌ نیسبه‌ت هه‌ڵوه‌ستته‌وه‌ كه‌م تا كورتێ‌ ڕابردوویێكی زووی مه‌سه‌له‌كه‌، پێوه‌ندی به‌ كاتی نامه‌ی یه‌كه‌م و ئێستای تۆی خۆشه‌ویسته‌وه‌ هه‌یه‌.
ئێستا ئه‌گه‌ر ڕێم پێ‌ بده‌ی، له‌ هه‌ندێ‌ ڕاز و گله‌یی و سه‌رنجی خۆم ده‌دوێم.
(نه‌شمیل) خان، له‌ ماوه‌ی ئه‌و ساڵه‌ی ڕابردوودا به‌ گشتی و به‌ تایبه‌تی له‌ دوای ئه‌و كاغه‌زه‌ی، كه‌ له‌ سه‌ره‌تای مانگی (دوازده‌) دا بوو پێتم دا، هه‌میشه‌ به‌ره‌ و ڕووی چه‌ند پرسیار و گومان و ڕاڕایی و دوو دڵییه‌ك دێم و ده‌هاتم؛ وه‌ك چ؟ به‌نموونه‌: هه‌ندێ‌ جار له‌ خۆمم پرسیار ده‌كرد: بۆ ده‌بێ‌ ئه‌و هه‌ست و نه‌سته‌ خۆشه‌ویستییه‌م ڕه‌ت بكرێته‌وه‌؟ (هه‌ڵبه‌ت ئه‌مه‌ وه‌ك مافێكی ڕه‌وای خۆت)؛ به‌ڵام منیش حه‌قم بوو، كه‌ زمانی گومان و دوو دڵیم ئه‌وهام وه‌ڵام بداته‌وه‌؛ ده‌مگوت: (ئه‌تۆ بڵێی كه‌م و كوڕییه‌كی له‌ ڕاده‌به‌ده‌رم هه‌بێ‌، كه‌ نه‌یه‌وێ‌ لێم نێزیك ببێته‌وه‌؟)، یانه‌كینێ‌ ده‌مگوت: {ڕه‌نگه‌ كه‌سێكی دی له‌ ژیانیدا هه‌بێ‌ و كه‌ نه‌یه‌وێ‌ به‌ منی بڵێ‌ (وه‌ك مافێكی ڕه‌وا و دروستی خۆت)}، یانیش ده‌مگوت: (له‌به‌ر چه‌ند هه‌لومه‌رجێكی ده‌روونیی و كۆمه‌ڵایه‌تی خۆی، ئه‌گه‌ر ئه‌و هه‌سته‌شی هه‌بێ‌ نه‌توانێ‌ بۆمی ئاشكرا بكا).
به‌هه‌مه‌حاڵ ئازیزه‌كه‌م، ئه‌و چه‌ند وشه‌ و دێڕه‌ی، كه‌ له‌ سه‌ره‌وه‌ ئاماژه‌م بۆ كردن، هه‌مووی سه‌رنج و گومان و بۆچوونی خۆمن، كه‌ ڕه‌نگه‌ هه‌ندێكیان ڕاست بن و یاخود هیچ یه‌كیان ڕێك و دروست نه‌بن، به‌ڵام ئه‌وه‌ گرینگ نییه‌، داخۆ بۆچوونه‌كانم چه‌ندیان ڕاستن و چه‌ندێكیشیان چه‌وتن؛ به‌ قه‌د ئه‌وه‌ی، كه‌ حه‌قیقه‌تێك هه‌یه‌ من زۆر به‌ زه‌قی هه‌ستی پێده‌كه‌م، ئه‌ویش به‌ نیسبه‌ت خاڵی سێیه‌می ڕایه‌كانمه‌.
چراخان، لێره‌دا ئه‌گه‌ر ده‌كرێ‌ به‌ هێمنی وه‌ره‌ ناو باسه‌كه‌م و هیوادارم به‌وپه‌ڕی دڵسۆزیی و ناخێكی ڕاشكاو و ئارامانه‌ به‌شداریی له‌ ڕا و بۆچوونه‌كانم بكه‌یت.
(نه‌شمیل) خان، هه‌روه‌ك له‌ نامه‌ی یه‌كه‌میشدا ئاماژه‌م بۆ كردبوو، كه‌ ڕه‌نگه‌ وشه‌ی خۆشه‌ویستیی و كه‌ ده‌ڵێم خۆشم ده‌وێی، ببنه‌ مایه‌ی په‌ستیی و نیگه‌رانییت؛ به‌ڵام هه‌روه‌ك گوتبووم، ئه‌وه‌ هه‌ستێكه‌ و ناتوانم درۆ له‌گه‌ڵ خۆت و خۆم بكه‌م، بۆیه‌ هه‌ر ئێستا له‌ جاران پتر خۆشم ده‌وێی و هه‌میشه‌ له‌ ئه‌ندێشه‌ و بیرمدای.
ئازیزه‌كه‌م، با ئێستا مه‌به‌ست بئه‌نگێوین!
(نه‌شمیل) خان، من بۆخۆم له‌و ڕۆژه‌وه‌ی، كه‌ تۆ بوویه‌ ئاشنام و تاوه‌كو ئێستاش وا هه‌ست ده‌كه‌م، كه‌ له‌ شێوه‌ و سیما و هه‌ڵسوكه‌وتت ژان و مه‌ینه‌تیی و نائارامییه‌كی زۆر به‌دی ده‌كه‌م، جا نازانم به‌ دیاریكراویی هۆی ئه‌و هه‌موو بێزاریه‌ت چ شتێكن؟ به‌ڵام ئه‌و دیاردانه‌ (واته‌ بێزاریی و نائارامیی) خۆیان له‌ خۆیاندا، ئه‌گه‌ر له‌ تۆ و له‌ من و له‌ هه‌ر كه‌سێكی دیكه‌شدا هه‌بن، ئه‌وا حه‌تمه‌ن پێوه‌ندیی به‌ چه‌ند كێشه‌ و بێنه‌ و به‌رده‌یه‌كی كۆمه‌ڵایه‌تی و چه‌ند هه‌لومه‌رجێكی زاتیی و مه‌وزوعییه‌وه‌ هه‌یه‌؛ له‌گه‌ڵ چه‌ند مه‌سه‌له‌یه‌كی ڕیشه‌یی دیكه‌دا، كه‌ ئه‌گه‌ر داهاتوو ڕێگه‌مان بدا، ئه‌وه‌ زۆر له‌وه‌ زیاتر ده‌توانین له‌ هه‌موو بابه‌ت و له‌ گشت گیر و گرفتێكیشمان بدوێین.
هه‌ر له‌م ڕوانگه‌یه‌وه‌ من وای بۆ ده‌چم، كه‌ له‌ ئه‌نجامی ئه‌و هه‌موو كێشه‌ كۆمه‌ڵایه‌تی و ده‌روونییه‌، كه‌ ئه‌گه‌ر به‌و ڕاده‌یه‌ هه‌تبێ‌، چ به‌رانبه‌ر به‌ من و چ له‌ ئاست هه‌ر كه‌سێكی دیكه‌، كه‌ بته‌وێ‌ پێوه‌ندیی له‌گه‌ڵ ببه‌ستی، نه‌توانی؛ یاخود له‌به‌ر چه‌ند هۆكارێك نه‌ته‌وێ‌ هه‌ستی ڕاسته‌قینه‌ی خۆت ده‌رببڕی.
ئه‌مه‌ وه‌ك ڕایه‌كی سه‌ربه‌ستانه‌ی خۆم، جا نازانم ڕای به‌ڕێزیشت له‌ ئاست ئه‌و قسانه‌ی مندا چییه‌؟ 
(نه‌شمیل) خان، خۆ ئه‌گه‌ر ڕه‌تكردنه‌وه‌كه‌ت له‌ ئه‌نجامی ئه‌وه‌ بێ‌، كه‌ كه‌سێكی دیكه‌ له‌ ژیانتدا هه‌بێ‌، ئه‌وا منیش ناتوانم هیچ قسه‌یه‌كی لێوه‌ بكه‌م.
ئه‌دی خۆ ئه‌گه‌ر له‌ ئه‌نجامی چه‌ند كێشه‌یه‌كی تایبه‌تی خۆت بێ‌، ئه‌وا وه‌ك مافێكی خۆم، جا چ به‌ سیفه‌تی خۆشه‌ویستیی بێ‌؛ چ هه‌تا به‌ سیفه‌تی دۆست و هاوڕێیه‌تیش بێ‌، بۆم هه‌یه‌ هاوبه‌شی خه‌مه‌كانت بم؛ بۆیه‌ هه‌ر له‌م گۆشه‌نیگایه‌وه‌ ده‌ڵێم: (نه‌شمیل) خان، ئه‌گه‌ر ئه‌مڕۆ تۆ دووچاری كۆمه‌ڵێ‌ كێشه‌ و گیر و گرفتی ئه‌م ژیانه‌ی، ئه‌وا دڵنیا به‌ هه‌ر تۆ نی، به‌ڵكو ملیۆنه‌ها مرۆڤ گیرۆده‌ی داب و نه‌ریتی ڕزیوی كۆمه‌ڵگه‌ دواكه‌وتوو و گه‌نده‌ڵه‌كانن.
ئه‌و كۆمه‌ڵگانه‌ی، كه‌ هێشتانه‌كینێ‌ له‌ هه‌موو جیهاندا سته‌مكاران به‌ڕێوه‌ی ده‌به‌ن (بمبه‌خشه‌، نامه‌وێ‌ له‌ ناواخنی ڕاسته‌قینه‌ی بابه‌ته‌كه‌ لابده‌م و ناشمه‌وێ‌ وه‌ك مامۆستایه‌ك ئامۆژگارییت بكه‌م)؛ بۆیه‌ (نه‌شمیل) خان، له‌و حاڵه‌ته‌شدا زۆر ئاساییه‌، ئه‌گه‌ر ئێمه‌ بتوانین له‌ جوغزی ته‌نیایی و گۆشه‌گیریی خۆمان ده‌رچین و داوای كۆمه‌كی و یارمه‌تی كه‌سانێك بكه‌ین، كه‌ هه‌ڵبه‌ت خه‌مخۆر و دڵسۆز و دۆستی هه‌موو مرۆڤێكی به‌شخوراو و مه‌ینه‌تبارن (دووباره‌ داوای لێبووردنت لێده‌كه‌م نه‌شمیل خان، ئه‌گه‌ر قسه‌كانم مۆركی ئامۆژگارییان به‌ خۆوه‌ گرتبێ‌، به‌ڵكو ته‌نیا چه‌ند ڕازێكن و له‌ ئاكامی بۆچوونه‌ سه‌رپێییه‌كانم سه‌ریان هه‌ڵداوه‌).
(نه‌شمیل) خان، وه‌ك به‌ڕێزیشت ده‌یزانی، له‌ ئه‌نجامی گه‌لێ‌ له‌ هه‌لومه‌رجی ناهه‌مواری پێوه‌ندیی كۆمه‌ڵایه‌تییمان، كه‌ هه‌رچی داب و ده‌ستووری فره‌ گه‌نده‌ڵی ئه‌و كۆمه‌ڵگا بۆرژوازیه‌یه‌، بووه‌ته‌ كۆت و زنجیر له‌ ئه‌ستۆی ئێمه‌ و ملیۆنه‌ها مرۆی زه‌حمه‌تكێش و سته‌مدیده‌.
وای لێكردووین، كه‌ هه‌رچی حه‌ز و ئاره‌زوو هه‌مانه‌، له‌ ئاكامی نه‌بوونی هه‌ر ئازادییه‌ك، به‌ ناچاریی بیچه‌پێنین.
ته‌نانه‌ت پێوه‌ندیی كچ و كوڕٍانمان، پێوه‌ندییه‌كی پڕ له‌ شه‌رم و ترس و گومان و بێ‌ ئارامیی و ناكامییه‌.
ئازیزه‌كه‌م، ئه‌و قسانه‌م بۆ ئه‌وه‌یه‌، من به‌ش به‌ حاڵی خۆم له‌ ئاكامی ئه‌و هه‌موو داب و نه‌ریته‌ی كۆمه‌ڵ و نه‌بوونی پێوه‌ندیی پته‌وی كۆمه‌ڵایه‌تیم له‌گه‌ڵ ماڵی ئێوه‌، له‌لای خۆمه‌وه‌ هه‌رچی ویستوومه‌ و هه‌رچی ئاواتم بۆی خواستووه‌، نه‌متوانیوه‌ به‌ شێوه‌یه‌كی ڕێك و پێك و ڕاسته‌وخۆ هه‌نگاوی بۆ هه‌ڵێنم؛ بۆیه‌ خۆم به‌ كه‌مته‌رخه‌م ده‌زانم له‌ ئاست ئه‌و مه‌سه‌له‌ مه‌زن و پیرۆزه‌دا؛ له‌و ڕوانگه‌یه‌ی، كه‌ هێشتا نه‌متوانیوه‌ ئه‌و هه‌ست و نه‌سته‌ی، كه‌ له‌ كاغه‌زه‌كانم ده‌رم بڕیون له‌ ڕه‌فتاری جاره‌های جاری یه‌كتر دیتنمان ڕه‌نگ بداته‌وه‌... {پێده‌چێ‌ لێره‌ ڕه‌شنووسی یه‌كه‌می ئه‌م به‌شه‌ی نامه‌كه‌م ، یان ون كردبێ‌، یانیش پێم ته‌واو نه‌كرابێ‌، بۆیه‌ ڕێكه‌وته‌كه‌شی له‌سه‌ر نییه‌، به‌ڵام بێگومان ئه‌م به‌شه‌ش، یان له‌م ڕێكه‌وته‌دا، واته‌ سه‌ره‌تاكانی ساڵی (1991) ، یان زۆر له‌ نزیكی ئه‌م ڕێكه‌وته‌وه‌ نووسراوه‌.
به‌داخه‌وه‌ له‌ بیرم نییه‌، نازانم بۆ ئه‌م به‌شه‌ی نامه‌كه‌م له‌ دووباره‌ نووسینه‌وه‌ و داڕشتنه‌وه‌یدا ته‌واو نه‌كردووه‌؟ یانیش ده‌شێ‌ نامه‌كه‌ خۆی له‌ بنه‌ڕه‌تدا، هه‌ر هێنده‌ بووبێ‌...}.
سڵاوی خۆشه‌ویستانه‌م له‌ چاوی ڕه‌ش و بز و سه‌رتاپای باڵای دارچنارییت.
سڵاوی خه‌م و په‌ژاره‌ی ئاواره‌ییمان له‌ ده‌ریای ناخی پاكت.
ئازیزه‌كه‌م، نازانم ده‌رگای حه‌ز و مه‌یلت واز ده‌كه‌یته‌وه‌، ئه‌و نامه‌یه‌م لێ‌ قبووڵ كه‌یت و ڕێژاوی كانیله‌ی ناخت، تاسه‌ی عیشقی تینووم بشكێنێ‌.
ڕه‌نگه‌ وات هه‌ست كردبێ‌، كه‌ له‌و ماوه‌ دوور و درێژه‌ی ڕابردوودا له‌ یادم كردبیت، به‌ڵام به‌قایێ‌ بكه‌ ڕۆژ له‌ دوای ڕۆژ، وه‌ك ڕه‌گی دره‌ختێك له‌ كێڵگه‌ی ناخمدا ڕۆده‌چیت.
به‌هه‌رحاڵ چراخان، ڕه‌نگه‌ ئێره‌ جێی ئه‌و وشه‌ ڕازاوه‌ و ده‌ربڕینی ئه‌و هه‌ست و سۆزه‌ به‌رفراوانه‌ نه‌بێ‌، وه‌لێ‌ بڵێم چ، كه‌ ناخم وه‌ك كووره‌ی ئاگر جۆش ده‌دا؟ (نه‌شمیل) خان، بڕوا ده‌كه‌ی له‌گه‌ڵ ئه‌و كاره‌ساته‌ی، كه‌ ڕووی دا و به‌ درێژایی ئه‌و ڕیگایه‌ی، كه‌ ده‌مبڕی، هه‌میشه‌ له‌ چوارچێوه‌ی خه‌یاڵمدا بوویت و بوو بوویته‌ كۆترێكی بێ‌ لانه‌ی ون بووی ناو گه‌رووی ئاسمان.
له‌و دیویش، كه‌ سێ‌ جاران هاتمه‌ نه‌غه‌ده‌، مه‌به‌ستی یه‌كه‌م و سه‌ره‌كیم ئه‌تۆ بووی؛ به‌ڵام ئه‌وه‌ی داخ و حه‌سره‌ت بوو بۆ من، نه‌مده‌زانی ئاخۆ تۆش به‌و نیاز و مه‌به‌سته‌ی من به‌رهه‌ستی، یان نا؟ به‌هه‌رحاڵ گوڵه‌كه‌م، ئه‌وه‌ش با جارێ‌ هه‌ر بۆ خۆم بمێنێ‌.
له‌م دوا دواییه‌ش هه‌ر به‌ هه‌مان مه‌به‌ستی دیده‌نیی تۆ، ده‌گه‌ڵ هاوڕێیه‌كی ئازیزم ڕوومان له‌ودیو كرد و شه‌وێك له‌ پیرانشار ماینه‌وه‌ و بۆ سوبحه‌ینێش، له‌ كاتێكی زۆر به‌رته‌سكدا هاتینه‌ (نه‌غه‌ده‌) یێ‌ و سه‌ردانێكی ماڵی كاك (...) مان كرد و به‌ڵام به‌ داخه‌وه‌، كه‌ له‌وێ‌ نه‌مابوون و بیستم، كه‌ به‌ره‌ و ئۆردووگای (...) ڕاپێچیان كردوون و  له‌و ساته‌دا ئای بێ‌ ئومێدییه‌كی توند دای گرتم و وام هه‌ست ده‌كرد دیل و كۆیله‌یان كردووی و له‌ كونجی زیندان حه‌شاریان داوی؛ وه‌لێ‌ هیچ ده‌سه‌ڵاتم نه‌بوو، ته‌نیا هیوای داهاتوو نه‌بێ‌.
(نه‌شمیل)، ده‌شێ‌ له‌و كاغه‌زۆكه‌دا زیاد له‌ پێویست شتم گوتبێ‌، چونكه‌ مه‌به‌ستی ئه‌م نامه‌یه‌م ته‌نیا هه‌واڵ پرسینه‌ و هیچی دیكه‌ نا؛ به‌ڵام دڵنیابه‌، ئه‌گه‌ر دوو وشانت بۆ بنووسم، ئه‌وا به‌ده‌ر نین له‌ سۆز و خۆشه‌ویستیی و هه‌ستی ڕاستینه‌ی ناخم.
ڕه‌نگه‌ حه‌زم نه‌كردبێ‌، كه‌ ئه‌و كاره‌ به‌ (...) ڕابگه‌یه‌نم؛ له‌به‌ر هیچ نا، له‌وانه‌یه‌ ئه‌تۆ له‌ دڵت گران بێ‌، به‌ڵام خۆشه‌ویسته‌كه‌م بڕوا بكه‌، تاسه‌ و تامه‌زرۆیی هه‌واڵێكت چۆكی پێدادام و نهێنیه‌كه‌م دركاند؛ به‌ڵام دڵنیابه‌ شتێكی ئاساییه‌.
هیوادارم لێوی ئه‌و نامه‌یه‌م گۆنای په‌نجۆڵه‌كانت ماچ بكا و تۆش بتوانی له‌ ئامێزی بگری.
ئای، كه‌ به‌ختیاریش ده‌بووم، ئه‌گه‌ر بكرابا و ده‌رفه‌ت هه‌بوایه‌ ته‌نیا به‌ دوو وشان وه‌ڵامێكی تۆم ده‌ستگیربوایه‌.
له‌ ڕۆژێكی هاوینی (1994)، كه‌ كت و پڕ (دلۆڤان) ی هاوڕێم و كوڕه‌ پووری (نه‌شمیل) له‌ توركیا گه‌ڕایه‌وه‌، له‌ دیدارێكدا پێی گوتم: ((كاك به‌ختیار، من هاتوومه‌ته‌وه‌ ده‌مه‌وێ‌ نه‌شمیل ماره‌ بكه‌م)).
ئه‌م قسه‌یه‌ وای ده‌گه‌یاند، وه‌ك بڵێی جۆرێك پرسم پێ‌ بكا.
منیش به‌ نائومێدییه‌كی چاوه‌ڕوانكراوه‌وه‌ پیرۆزباییم لێكرد.
(دلۆڤان) هاوڕێیه‌كی دڵسۆزی (كۆمۆنیست) م بوو، له‌ هاوینی ساڵی (1993) وه‌ك به‌شێكی زۆری براده‌رانی حزبی كۆمۆنیستی كرێكاریی، ئه‌ویش به‌ره‌ و هه‌نده‌ران ڕۆیشت و تێی ته‌قاند.
(دلۆڤان) كوڕێكی تا بڵێی سه‌رڕاست و به‌ وه‌فا و به‌خشنده‌ و دڵسۆزی بیر و باوه‌ڕه‌كه‌ی و حزبه‌كه‌شی بوو.
من به‌ر له‌ ڕاپه‌ڕین و له‌ دوای ڕاپه‌ڕینیش، شه‌وه‌های شه‌و له‌ ماڵیان له‌ (داره‌توو) ده‌مامه‌وه‌ و تا دره‌نگانی شه‌و پێكه‌وه‌ له‌ ژوورێكی سارد و سڕ و بێ‌ كاره‌با، له‌ دیار چرایه‌ك داده‌نیشتین و باسی زۆر شتمان ده‌كرد و چا له‌سه‌ر چا و دیشله‌مه‌ له‌سه‌ر دیشله‌مه‌شمان ده‌خوارده‌وه‌ و ژووره‌كه‌شمان به‌ دووكه‌ڵی جگه‌ره‌ سیخناخ ده‌كرد.
ئه‌و هه‌میشه‌ پتر باسی كار و باری سیاسه‌ت و چالاكیی ڕێكخراوه‌كه‌ی ده‌كرد و منیش پتر گیرۆرده‌ی باری ده‌روونی خۆم بووم و هه‌رده‌م خه‌یاڵم له‌لای (نه‌شمیل) بوو.
هه‌میشه‌ تامه‌زرۆی ئه‌وه‌ بووم، كه‌ وه‌ك دوو گه‌نج له‌ باره‌ی ژیانی سۆزداریی خۆمانه‌وه‌ بدوێین.
ئه‌وه‌ی مه‌به‌ست و مه‌راقیشم بوو، ده‌مویست شه‌وێك له‌و شه‌وانه‌ ڕازی دڵی خۆم به‌ (دلۆڤان) بڵێم؛ به‌و پێیه‌ی ئه‌و هه‌م كه‌سێكی نزیكی (نه‌شمیل) ـه‌ و هه‌م هاوڕێیه‌كی دڵسۆزی نزیكی منیشه‌.
ئه‌وه‌ بوو شه‌وێك له‌و شه‌وانه‌ی، كه‌ تا دوو به‌تڵی شه‌و ڕاده‌شكا داده‌نیشتین، ڕازه‌كه‌م دركاند و حاڵه‌ته‌كه‌ی خۆم پێ‌ ڕاگه‌یاند.
من پێشتریش ئه‌م مه‌سه‌له‌یه‌م به‌ كچه‌ پووره‌كه‌م ڕاگه‌یاندبوو، كه‌ ئه‌وانیش ئه‌و كاته‌ ماڵیان هه‌ر له‌ (داره‌توو) بوو؛ ته‌نانه‌ت نامه‌ی یه‌كه‌میشم، كه‌ ئێستا له‌لام نه‌ماوه‌، دامه‌ ده‌ست ئه‌و به‌ (نه‌شمیل) ی بگه‌یه‌نێ‌؛ به‌ڵام ئه‌و هیچ جۆش و خرۆشێكی بۆ مه‌سه‌له‌كه‌ نه‌بوو و هه‌میشه‌ به‌ ساردی له‌م باره‌یه‌وه‌ له‌گه‌ڵم ده‌دوا و ڕه‌فتاری له‌گه‌ڵدا ده‌كردم؛ وه‌ك بڵێی به‌ یه‌قینه‌وه‌ شتێكی خراپی له‌لایه‌ن (نه‌شمیل) ـه‌وه‌ بیستبێ‌؛ یانیش پێده‌چوو ئه‌و پێی ماقووڵ نه‌بێ‌، كه‌ منی كۆمۆنیست، كچێكی ئاسایی نوێژكه‌ری سه‌رپۆشم به‌و ڕاده‌یه‌ خۆشبوێ‌، بۆیه‌ گرنگی زۆری به‌ مه‌سه‌له‌كه‌ نه‌ده‌دا؛ به‌ڵكو ڕه‌نگه‌ له‌ ناخه‌وه‌ زۆریش لێم په‌ست و تووڕه‌ بووبێ‌؛ چونكه‌ ئه‌وانیش هه‌ردووكیان خۆی و هاوسه‌ره‌كه‌ی، هاوڕێی ڕێبازی سیاسی و فیكریی من و (دلۆڤان) بوون، بۆیه‌ لێره‌وه‌ بیرم له‌ كاك (دلۆڤان) ی هاوڕێم كرده‌وه‌، كه‌ ببێته‌ میانگیر له‌ نێوان من و (نه‌شمیل) دا.
ئه‌وه‌بوو هه‌ر كه‌ پێم گوت، زۆر به‌ هێمنی و دڵفراوانی گوێی له‌ قسه‌كانم گرت و بێ‌ ئه‌وه‌ی هیچ نیشانه‌یه‌كی سه‌خڵه‌تیی، یان ئیره‌یی و تووره‌ِیی به‌ ده‌م و چاویه‌وه‌ دیار بێ‌، خۆشحاڵی خۆی به‌م عیشقه‌ی من ده‌ربڕی و گوتیشی ئه‌وه‌ی پێی بكرێ‌ بۆمی ده‌كا.
زۆر به‌ سه‌یریی ئه‌ویش هه‌ر ئه‌و شه‌وه‌، نهێنییه‌ گه‌وره‌كه‌ی خۆی له‌گه‌ڵ كچه‌ پووره‌كه‌ی بۆ ئاشكرا كردم.
ئه‌مه‌ بۆ من شتێكی له‌ ناكاو و سه‌رنجڕاكێش بوو.
پێی گوتم، كه‌ ئه‌و تا ڕابردوویه‌كی زۆر نزیكیش پێوه‌ندیی خۆشه‌ویستیی له‌گه‌ڵ (نه‌شمیل) دا هه‌بووه‌ و هه‌ردووكیان یه‌كتریان زۆر خۆشویستووه‌؛ به‌ڵام ئه‌میان له‌لای خۆیه‌وه‌ وازی لێ‌ هێناوه‌: (دلۆڤان) هه‌ر له‌و كاته‌وه‌ی بوو بووه‌ كۆمۆنیست، وازی له‌ (جه‌میله‌) هێنا بوو؛ بوو بووه‌ دوژمنێكی سه‌رسه‌ختی خاڵه‌ مه‌لایه‌كه‌شی، واته‌ بابی (جه‌میله‌).
من زۆر جار به‌ چاوی خۆم ده‌مبینی، كه‌ چۆن دژایه‌تیی و ڕكابه‌ریی ئه‌م خاڵه‌ی ده‌كا.
ئه‌م پیاوه‌ مه‌لایه‌كی ناسیۆنالیست بوو.
ته‌نانه‌ت لایه‌نگری یه‌كێك له‌ حزبه‌ كوردییه‌ ده‌سه‌ڵاتداره‌ گه‌وره‌كانی هه‌رێم بوو.
دواتریش هه‌ر له‌سه‌ر لیسته‌ی ئه‌م حزبه‌، له‌ سه‌ره‌تا و ناوه‌ڕاستی نه‌وه‌ده‌كان بووه‌ جێگر و دواتریش بووه‌ وه‌زیری ئه‌وقافی حكومه‌تی هه‌رێم.
ئه‌و له‌ ناوچه‌كه‌ی خۆشیاندا به‌ر له‌وه‌ی بێنه‌ هه‌ولێر، كه‌سایه‌تییه‌كی خۆشه‌ویست و ناسراو بوو.
ئه‌وساش هه‌ر له‌به‌ر هه‌ڵوه‌سته‌ سیاسییه‌ نه‌ته‌وه‌یی و نیشتمانییه‌كه‌ی چه‌ند مانگێك به‌عس له‌ به‌غدا به‌ندی كرد بوو: له‌به‌ر ئه‌وه‌ی له‌ قه‌ڵادزه‌ خه‌ڵكی هاندابوو، كه‌ دژ به‌ سیاسه‌تی وێرانكاریی به‌عس بوه‌ستنه‌وه‌.
(دلۆڤان) ئه‌م خاڵه‌ی پێ‌ پیاوێكی كۆنه‌په‌رست بوو.
له‌سه‌ر ئه‌م بنه‌مایه‌ش هیچ ڕێزێكی نه‌ده‌گرت و هه‌میشه‌ به‌ ڕه‌قی قسه‌ی له‌گه‌ڵ ده‌كرد و به‌ توندیش له‌سه‌ر بابه‌ته‌ سیاسی و ئایدیۆلۆژییه‌كان مشتومڕی له‌گه‌ڵدا ده‌كرد.
ئه‌ویش له‌لای خۆیه‌وه‌ هیچ حیسابێكی بۆ (دلۆڤان) نه‌ده‌كرد و به‌ چاوێكی سووك ته‌ماشای ده‌كرد.
ته‌نانه‌ت سه‌باره‌ت به‌مه‌ وای لێهاتبوو هه‌مان ڕه‌فتاریشی له‌گه‌ڵ ئێمه‌ و مانانی هاوڕێی (دلۆڤان) و لاوانی سه‌رگه‌رمی توندڕۆی كۆمۆنیست ده‌كرد.
هه‌ڵبه‌ت ئێمه‌ش ڕقمان له‌ هه‌مووپیاوێكی كۆنه‌په‌رستی وه‌ها ده‌بووه‌وه‌.
هه‌ر به‌ ڕاستیش مه‌لا فیزێكی زۆری هه‌بوو.
هه‌میشه‌ وه‌ك پیاوێكی ئۆرۆستۆكراتی خۆی پیشان ده‌دا.
ئێمه‌ش هه‌م له‌ ڕووی ئایدیۆلۆژییه‌وه‌ و هه‌م له‌ ڕووی چینایه‌تییشه‌وه‌، ئه‌ومان به‌ دوژمنێكی سه‌رسه‌ختی خۆمان ده‌زانی؛ به‌ڵام (دلۆڤان) له‌ ئاست هه‌موو ئه‌م شتانه‌دا كوڕێكی یاخی بێ‌ باك بوو.
منه‌تی هیچ كه‌سێكی نه‌ده‌زانی.
زۆربه‌ی وه‌ختیش له‌ ماڵی كچه‌ پووره‌كه‌م بوو، له‌گه‌ڵ ئه‌وان زۆر دۆست و براده‌ر بوو.
واته‌ ماڵی یه‌كێك له‌ كوڕه‌كانی مه‌لا.
ئه‌وسا پێده‌چوو ده‌سه‌ڵاتی پیرۆزی ئایدیۆلۆژیا، زۆر شتی داپۆشیبێ‌ و سازشی به‌ زۆر شتان و پێوه‌ندیی و به‌های ته‌قلیدیی كۆمه‌ڵایه‌تی و ئه‌خلاقی و ته‌نانه‌ت غه‌ریزه‌ی مرۆڤیشه‌وه‌ كردبێ‌، ئه‌گه‌رنا چۆن (دلۆڤان)، با خوارزا و خزمیش بێ‌، به‌م شێوه‌یه‌ ده‌توانێ‌ له‌ناو ماڵی مه‌لا و له‌به‌ر چاوی دوو ژن و ئه‌و هه‌موو كچ و كوڕه‌ و ئه‌و خێزانه‌ قه‌ره‌باڵغه‌دا، سووكایه‌تی به‌ مێرد و باوكیان و مه‌لای ئیمپراتۆری ئه‌م ماڵه‌ بكا؟ ئایا ئه‌مه‌ له‌به‌ر ئه‌وه‌ بوو، كه‌ كه‌مته‌رخه‌م بوون و له‌ (ردلۆڤان) یان قبووڵ ده‌كرد و به‌ گه‌نجێكی منداڵكاره‌ی نه‌فامی كه‌لله‌شه‌قی خۆیان ده‌زانی؟ یانیش له‌ ده‌سه‌ڵاتی ئیمپراتۆری مه‌لا بێزار بوون و بۆیه‌ لێیان قبووڵ ده‌كرد؟ هه‌ر چییه‌ك بێ‌، له‌م ماڵه‌ ته‌قلیدییه‌دا هه‌موو یاسا و ڕێسایه‌كی پێوه‌ندی نێوان گه‌وره‌ و بچووك و خاڵ و خوارزا پێشێل كرابوون.
واته‌ (دلۆڤان) ی كه‌لله‌شه‌قی یاخی له‌ نێوان خۆی و خاڵه‌كه‌ی و ئه‌م ماڵه‌دا، هه‌موو ئه‌م یاسا و ڕێسایه‌ ته‌قلیدییانه‌ی پێشێل كردبوون.
ئا لێره‌ش بوو، كه‌ پێوه‌ندیی تایبه‌تی خۆی له‌گه‌ڵ (نه‌شمیل) دا پچڕاند بوو، هه‌ر بۆیه‌ به‌ قسه‌ و به‌ ڕه‌فتاریش له‌ ئاستیدا یه‌كجار بێ‌ باك بوو؛ كه‌چی من به‌ پێچه‌وانه‌ی (دلۆڤان) ـه‌وه‌، بێ‌ ئه‌وه‌ی هیچ پێوه‌ندیه‌كی نزیكی ئۆرگانیشم به‌م ماڵه‌وه‌ هه‌بێ‌، هه‌ندێك به‌ شه‌رمه‌وه‌ مامه‌ڵه‌م له‌گه‌ڵدا ده‌كردن.
هه‌ڵبه‌ت ئه‌مه‌ش له‌ سۆنگه‌ی (نه‌شمیل) ـه‌وه‌ بوو.
به‌ پێچه‌وانه‌ی (دلۆڤان) یشه‌وه‌ وا تێ ده‌گه‌یشتم، كه‌ (نه‌شمیل) شانازیی به‌ بیر و باوه‌ڕی سیاسی ئێمه‌وه‌ ده‌كا.
به‌و پێیه‌ی، كه‌ ئێمه‌ به‌ر له‌ هه‌ر شتێك به‌رگریی له‌ مافی ئافره‌تان و یه‌كسانی ئه‌وان له‌گه‌ڵ پیاواندا ده‌كه‌ین.
به‌ كورتییه‌كه‌ی، من خۆم له‌به‌رده‌م (نه‌شمیل) دا نماییش ده‌كرد و ده‌مویست به‌ باشترین شێوه‌ خۆم له‌به‌رده‌م ئه‌و و كه‌س و كاره‌كه‌یدا نیشان بده‌م.
به‌هه‌رحاڵ ئه‌و شه‌وه‌ی، كه‌ (دلۆڤان) ڕاستیی پێوه‌ندییه‌كه‌ی خۆی پێ‌ ڕاگه‌یاندم، ئیدی من له‌وه‌ دڵنیا بووم، كه‌ (نه‌شمیل) هیچ كه‌سێكی تایبه‌تی له‌ ژیانیدا نییه‌؛ ئه‌و لوغزه‌ی، كه‌ له‌ مێژبوو پرسیارێكی بێ‌ وه‌ڵام بوو و گیرم به‌ ده‌ستیه‌وه‌ خواردبوو و ئازاری ده‌دام، به‌ڵام ئێستا به‌ وه‌ڵامه‌كه‌ی كه‌وتم.
له‌ پاش ئه‌مه‌ش پتر هه‌ڵوه‌دای عیشقی كچه‌ بووم.
ئه‌م ڕه‌وشه‌ درێژه‌ی كێشا، تا ئه‌و ڕۆژه‌ی، كه‌ (دلۆڤان) پێی ڕاگه‌یاندم كچه‌ ماره‌ ده‌كا و له‌گه‌ڵ خۆیدا ده‌یباته‌ كه‌نه‌دا.
زۆر به‌ خێرایی ماره‌ی كرد.
له‌گه‌ڵ ئه‌وه‌ی، كه‌ (دلۆڤان) زۆر هه‌ژار بوو و هیچ پاره‌یه‌كی ئه‌وتۆی نه‌بوو، ته‌نانه‌ت به‌ قه‌رز سه‌فه‌ری توركیای كردبوو؛ به‌ڵام خاڵه‌ نه‌یاره‌كه‌ی زۆر به‌ خۆشحاڵییه‌وه‌ ڕازی بوو.
تومه‌ز ئه‌مه‌ له‌به‌ر ئه‌فسوونی ئه‌وروپا بوو.
له‌ نه‌وه‌ده‌كانی سه‌ده‌ی ڕابردووی وڵاتی ئێمه‌دا، ئه‌وروپا بوو بووه‌ ئه‌فسوون: ئه‌فسوونی دۆلار و كچی جوان؛ ئه‌فسوونی ئازادیی و خۆشگوزه‌رانیی؛ ئه‌فسوونی به‌هه‌شتێكی دنیایی... پێده‌چوو مه‌لاش ئه‌مه‌ی وه‌ك ده‌ستكه‌وتێك بۆ كچه‌كه‌ی و بۆ خۆی و بۆ بنه‌ماڵه‌كه‌ی زانیبێ‌، بۆیه‌ له‌گه‌ڵ (دلۆڤان) یش ئاشت بوونه‌وه‌ و ئه‌مجاره‌ به‌ چاوێكی دیكه‌ ته‌ماشای یه‌كدییان ده‌كرد: به‌ چاوی خاڵ و خوارزا و خه‌زور و زاوا.
ئه‌م ڕووداوه‌ زۆر به‌ خێرایی كۆتایی به‌ ڕووداوی تراژیدیی عیشقی سێ‌ چوار ساڵه‌ی من هێنا... ئێستا كه‌ بیر له‌و ڕۆژگاره‌ ده‌كه‌مه‌وه‌: ئه‌م عیشقه‌م ده‌تگوت بڵقێكه‌ له‌ناو ده‌ستمدا ته‌قی بێ‌.
ده‌تگوت سه‌رابێكه‌ و زۆر به‌ خێرایی له‌به‌ر چاومدا ون بوو.
ده‌تگوت خۆشم (دۆن كیشۆت) ێكم و به‌ خه‌یاڵ و ئاواتی گه‌وره‌، شه‌ڕێكی كۆڵنه‌ده‌رانه‌ و دۆڕاو ده‌كه‌م؛ هه‌ر بۆیه‌ (دۆن كیشۆت) به‌ خۆیشی ده‌ڵێ‌: ((خۆشه‌ویستیی به‌ جه‌نگ ده‌چێ‌...)).
(واته‌ ده‌شێ‌ له‌ جه‌نگدا بدۆڕێنی).
ده‌تگوت له‌ جیهانێكیشدام تاك و ته‌نها ماومه‌ته‌وه‌.
ده‌تگوت له‌سه‌ر كێوێكیش (كێوی شادیی) تووڕیان داوم: له‌لایه‌كه‌وه‌ هه‌ستم به‌ دۆڕاندنێكی قووڵ ده‌كرد، له‌لایه‌كی دیكه‌شه‌وه‌ هه‌ستم به‌ ئازاد بوونی خۆم ده‌كرد.
وه‌ك بڵێی ورده‌ ورده‌ بارێكی قورسم له‌سه‌ر شان لاببه‌ن و هه‌ست به‌ بار سووكی و ئازادیی خۆم بكه‌م.
هه‌روه‌ك بڵێی له‌ به‌نگبوونێكی درێژخایه‌نیش وه‌خۆ هاتبمه‌وه‌ و ئێستا هه‌ست به‌ جووڵه‌ی ژیان و هه‌ست به‌ بوونی ڕاسته‌قینه‌ی خۆم بكه‌م.
ته‌ماشام ده‌كرد ورده‌ ورده‌ به‌رچاوم گه‌ش و ڕوون ده‌بێ‌؛ هه‌موو شتێك به‌ شێوه‌ سروشتییه‌كه‌ی خۆی ده‌بینم.
هه‌ست ده‌كه‌م واقیع و ژیان خۆشتر و جوانترن.
هه‌ستم ده‌كرد خۆم بوون و سه‌نگی خۆم هه‌یه‌ له‌سه‌ر ئه‌م زه‌ویه‌دا، هه‌ستم به‌ چێژی ئه‌وه‌ ده‌كرد، كه‌ مرۆڤی كۆیله‌ و به‌نده‌وار ئازاد ده‌بێ‌، ئه‌وساش ئه‌م كۆیله‌ ئازادبووه‌ ده‌یه‌وێ‌ باڵ بگرێ‌ و بفڕێ‌ و له‌ خۆشیاندا هه‌موو كه‌سێك ماچ بكا و له‌گه‌ڵ هه‌موو دوژمن و ناحه‌زانیشیدا ئاشت ببێته‌وه‌... 
به‌ ڕاستی من تا ئه‌و كاته‌ی له‌ كۆتی وه‌همی عیشقی (نه‌شمیل) ئازاد نه‌بووم، نه‌متوانی تێكه‌ڵی خه‌ڵك و كۆمه‌ڵگه‌ ببمه‌وه‌؛ له‌به‌ر ئه‌وه‌ی تا ئه‌و ده‌مه‌ من كه‌سێكی دابڕاو و گۆشه‌گیر بووم و له‌ به‌ندیخانه‌ی عیشقی خۆمدا به‌ند بووم و خه‌می عیشقی (نه‌شمیل) له‌ هه‌موو كه‌سێكی دوور خستبوومه‌وه‌.
ته‌نیا (دلۆڤان) هات توانی له‌م به‌ندیخانه‌یه‌ ده‌رمبێنێ‌ و ڕزگارم بكا؛ چونكه‌ ئه‌و خاوه‌نی خۆشه‌ویستییه‌ ڕاسته‌قینه‌كه‌ بوو.
ئێستاش له‌پاش ئه‌و هه‌موو ساڵه‌ بیر ده‌كه‌مه‌وه‌ و له‌ خۆم ده‌پرسم: باشه‌، كێ‌ ناڵێ‌ كاتێك، كه‌ (ردلۆڤان) نهێنی پێوه‌ندیی خۆی له‌گه‌ڵ (نه‌شمیل) بۆ ئاشكرا كردم، له‌ بنه‌ڕه‌تدا پاكانه‌یه‌ك نه‌بووه‌ بۆ خۆشه‌ویستیی كۆنی خۆی له‌گه‌ڵ (نه‌شمیل) دا و ویستوویه‌تی پێم بڵێ‌، كه‌ (نه‌شمیل) خۆشه‌ویستیی دێرینی منه‌ و له‌وه‌ش ترسابێت، كه‌ پێوه‌ندیی من و (نه‌شمیل) ببێته‌ شتێكی ڕاسته‌قینه‌ و ئه‌وسا ئه‌ویش هه‌تا هه‌تایێ‌ (نه‌شمیل) ی له‌ ده‌ست ده‌ربچێ‌؟ نا، له‌وانه‌یشه‌ به‌رله‌وه‌ی من به‌ (دلۆڤان) بڵێم و مه‌سه‌له‌كه‌ی بۆ ئاشكرا بكه‌م، ئه‌و ئاگاداری هه‌موو شتێك بووه‌ و له‌ ڕێگه‌ی كچه‌ پووره‌كه‌م و كوڕه‌ خاڵه‌كه‌یه‌وه‌، به‌ وردیی هه‌موو شتێكی ئه‌م مه‌سه‌له‌یه‌ی زانیوه‌ و له‌وه‌ش دڵنیا بووه‌، كه‌ تا ئێستا (نه‌شمیل) به‌ یه‌ك وشه‌ش چییه‌ وه‌ڵامێكی دڵخۆشكه‌ری منی نه‌داوه‌ته‌وه‌، بۆیه‌ ئه‌ویش ئێستا ئه‌وها سه‌رڕه‌حه‌ت و دڵنیایه‌ و زۆر به‌ دڵنیاییش قسه‌ له‌گه‌ڵ مندا ده‌كا و پێشده‌چوو ئه‌و هه‌ر له‌ زووه‌وه‌ خۆشه‌ویستیی (نه‌شمیل) ی بۆ خۆی مسۆگه‌ر كردبێ‌، چونكه‌ (دلۆڤان) یه‌كه‌مین خۆشه‌ویستی ڕاسته‌قینه‌ی (نه‌شمیل) بوو.
هێنده‌ په‌له‌شی كرد له‌ گه‌ڕانه‌وه‌ بۆ لای، وه‌ك بڵێی بترسێ‌ له‌ ده‌ستی ده‌ربچێ‌.
زۆر به‌ خێراییش ته‌می ئێستای ڕه‌وانده‌وه‌ و به‌ ئیشتیاوه‌ له‌ خۆشه‌ویسته‌ دێرینه‌كه‌ی خۆی ڕوانی.
له‌ ڕاستیدا ژیانی نوێ‌ و قۆناغی نوێ‌، ئاگری دامركاوی خۆشه‌ویستییه‌كه‌ی (دلۆڤان) یان داگیرسانده‌وه‌.
هه‌روه‌ك بای شه‌ماڵ له‌ توركیا گه‌ڕایه‌وه‌ و به‌ چه‌ند سه‌عات و چه‌ند ڕۆژێكیش هه‌موو شتێكی بڕانده‌وه‌؛ ئه‌مه‌ ڕێكه‌وتێكی زێڕین بوو بۆ هه‌ردووكیان: سه‌فه‌ر و ڕۆژئاوا و خۆشه‌ویستیی.
له‌ دوای ئه‌وه‌ش، كه‌ بوونه‌ هاوسه‌ری یه‌كدی، من ته‌نها جارێك ئه‌وانم بینیه‌وه‌، ئه‌ویش كاتێك له‌ هاوینی (1997) به‌ سه‌ردانێك له‌ (كه‌نه‌دا) وه‌ گه‌ڕابوونه‌وه‌ (كوردستان).
منداڵێكیان هه‌بوو.
دیسان وا ڕێككه‌وت هه‌ر له‌ ماڵی پووره‌كه‌م چاوم پێیان كه‌وته‌وه‌.
(دلۆڤان) هه‌ر ڕووخۆشییه‌كه‌ی جارانی مابوو.
(نه‌شمیل) یش هه‌ندێك جار به‌ مۆنیی و به‌ فیزه‌وه‌ ته‌ماشای ده‌كردم؛ هه‌ندێك جاریش وه‌ك منداڵێكی نامۆ لێی ده‌ڕوانیم.
ئا ئه‌م ساتانه‌ ڕه‌نگه‌ له‌ دڵی خۆیدا به‌ به‌زه‌ییه‌وه‌ گوتبێتی: ((ئای ئه‌م كوڕه‌ چه‌ند به‌دبه‌خته‌!)).
سه‌رنج: ئه‌م چیرۆكه‌ له‌م ڕۆژانه‌دا له‌ گۆڤاری (ڕامان) ی ژماره‌ (210) بڵاو بۆوه‌، به‌ڵام له‌وێ‌ له‌سه‌ر پێشنیازی ئه‌وان هه‌ندێك بڕگه‌ و به‌شم لێی لا بردبوو (به‌ تایبه‌تی نامه‌كان)، به‌ڵام لێره‌ پێم خۆش بوو ده‌قا و ده‌ق هه‌مووی وه‌ك خۆی بڵاو بكه‌مه‌وه‌ (پاساوه‌كه‌ی ڕامان لایه‌نێكی ته‌كنیكی و هونه‌ریی هه‌بوو بۆ چیرۆكه‌كه‌)، به‌ڵام له‌لایه‌نی ئه‌مانه‌تی گێڕانه‌وه‌ی هه‌موو ڕووداوه‌كانی چیرۆكه‌كه‌وه‌، پێم خۆش بوو لێره‌ هه‌مووی وه‌ك خۆی بڵاو بكه‌مه‌وه‌.
