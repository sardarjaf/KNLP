    خۆی به‌ جیڤارا و هۆشی منه‌ ده‌چوواند، گه‌ره‌كی بوو به‌ ڕێگه‌ی ئه‌و پرسانه‌وه‌ دڵی كه‌مه‌ندكێش بكات.
ئه‌ویش جار جاره‌ بزه‌یه‌كی كاڵ به‌ لێوه‌كانییه‌وه‌ تریفه‌ی ده‌دا.
ڕۆژێك له‌ ده‌لیڤه‌یه‌كدا ئه‌م كورته‌ نامه‌یه‌ی بۆ نارد (بۆ ئه‌وه‌ی هێنده‌ غه‌ریبیت نه‌كه‌م، بێره‌ دڵمه‌وه‌) لێ وه‌ڵامه‌كه‌ی ئاوا بۆ هاته‌وه‌ (نا!
بمبووره‌ ده‌ترسم خوێن بمخنكێنێ) له‌و ڕۆژه‌وه‌ ئه‌و ڕابردووه‌ی فه‌رامۆش كرد.
به‌ڵام هه‌ر مكوڕه‌ له‌سه‌ر خه‌ڵه‌تاندنی كچان.
كه‌ چووه‌ ژووره‌كه‌یه‌وه‌ ئه‌وه‌نده‌ی ڕێز لێنا، هێدی هێدی ده‌به‌رچاوی چكۆله‌ ده‌بووه‌وه‌، تا ده‌نێو پێڵاوه‌كانیدا بوو وه‌سه‌راب، كه‌ به‌جێی هێشت ئه‌و پێڵاوه‌ تا ده‌رگه‌ی ژووره‌كه‌ به‌ڕێی كرد.. نووكه‌ حه‌وتوویه‌ك به‌سه‌ر ئه‌و ڕێكه‌وته‌دا گوزه‌ریوه‌، كه‌ بۆ ئاخاوتنێكی ڕۆژنامه‌وانی سه‌ری له‌ ژووره‌كه‌ی دا، كه‌چی رۆژ نییه‌ smsی بۆ نه‌نێرێ و شه‌و نییه‌ به‌ تیلیفۆن به‌سه‌ری نه‌كاته‌وه‌و ته‌ماحی لاپتۆپ و زه‌وی نه‌خاته‌ به‌رده‌می، كه‌چی لای وی هه‌ر هه‌مان سه‌رابه‌.
جه‌نابیان له‌ ژووره‌وه‌ تاقمه‌ دانه‌كه‌ی له‌ چه‌كمه‌جه‌ی مێزه‌كه‌ی وه‌رشارد بوو، دوو هه‌رمێ كرۆسكی ده‌مڵچانه‌وه‌، ئه‌وانه‌ی به‌ر ده‌رگاكه‌ش ئه‌وقیان دابووه‌وه‌و به‌سه‌ر یه‌كا ترشابوون.
یه‌كێك ده‌نێو ئاپۆره‌ی خه‌ڵكه‌كه‌وه‌ ده‌نگی لێ بڵیند بووه‌وه‌:
ده‌رگه‌وانه‌كه‌ به‌ ئاوماڵێك چۆڕاوگه‌ی جۆگه‌له‌ به‌ستووی عاره‌قه‌ی سه‌ر كاشییه‌كه‌ی ڕاپێچی كونجی ئاوه‌ڕۆكه‌ ده‌كرد، ده‌به‌ر خۆیه‌وه‌ منگه‌منگی بوو: میلله‌تێكی ساده‌و ساویلكه‌ و خۆشباوه‌ڕن!
- كاكه‌ مه‌یكه‌نه‌ گه‌ڕه‌لاوژێ، كۆبوونه‌وه‌كه‌ی جه‌نابی به‌ڕێوه‌به‌ر زۆر گرینگ و پڕ به‌ها و چاره‌نووسسازه‌ و میوانه‌كانی له‌ پایته‌خته‌وه‌ هاتوون.
له‌و ده‌مه‌ی ڕاده‌ستی خاكیان ده‌كرد، ئاخ له‌ داخی ئاخه‌ ئاخی بوو، هه‌ر گوڵه‌ ئه‌ستێره‌ی سوور بوو ده‌نێو گۆڕه‌كه‌یدا ده‌چوونه‌ پاڵ یه‌كتر و ئاوێته‌ی گڵه‌كه‌ ده‌بوون.
كوڕه‌ گه‌وره‌كه‌ی به‌دیار قه‌بره‌كه‌ی باوكییه‌وه‌ ببوو به‌ په‌یكه‌ر.
له‌ولایه‌وه‌ به‌ چوار مه‌تران كوڕه‌ چكۆڵه‌كه‌ی ده‌پاڵ كێلی گۆڕێكدا كروشكه‌ بووبوو ده‌گریا.. برا گه‌وره‌كه‌ی قیچۆكه‌یه‌ك لێی نۆڕی و چوو ده‌په‌لی نه‌وی و هێنایه‌ سه‌ر گۆڕه‌كه‌ی باوكی و پێی گوت: مه‌گری تۆ پیاوی!
ئه‌وه‌ باوكته‌ جوان چاوی لێكه‌ و باش سه‌رنجی به‌رێ... ده‌یبینی؟ برا قنجه‌كه‌ی به‌ده‌م به‌ره‌نیسكدانه‌وه‌ گوتی: به‌ڵێ كاكه‌.
ئه‌و دیمه‌نه‌ تراژیدیایه‌ ئێمه‌، ئاماده‌بووانی به‌خاك سپاردنی باوكی كوڕه‌كانی كرد به‌ دوو له‌ته‌وه‌:
- نا نا !!
مه‌به‌ستی بوو له‌ براكه‌ی بگه‌یه‌نێ، نه‌خه‌ڵه‌تابی له‌ بیری كه‌ی ها!!
ئه‌وانه‌ی باوكتیان وا ونجن ونجن كردووه‌، وڵات پارێز نین.
تا وێستاكه‌شی پێوه‌ بێ، ده‌نێو خه‌ڵكیدا چون پرسی هێلكه‌ و مریشكه‌كه‌، ڕۆژانه‌ ئه‌و قه‌وانه‌ سوواوه‌ لێ ده‌درێته‌وه‌، كه‌چی ده‌ كن سه‌رتاپای گونده‌كه‌یان په‌نییه‌، له‌سه‌ر كچه‌كه‌ی ئه‌و توومه‌ته‌ مه‌زنه‌یان له‌پاڵنا و، كردیان به‌ سیخوڕو ئه‌وجاش به‌سه‌ره‌ن.
پوورم له‌ بێ گواره‌ییدا ناچار بوو، حه‌ڵقه‌كه‌ی له‌ گوێی خست.
وی له‌ شه‌ڕی عێراق – ئێراندا باڵه‌فڕ شووه‌كه‌ی كوشت و كوڕه‌كه‌شی ده‌ سۆنگه‌ی هه‌واداریی به‌ پارتێكه‌وه‌، پارتێكی دی گرتی و به‌دوو قالب سه‌هۆڵه‌وه‌ی گرێَدا، تا لاقێكی خامۆش و  چاوێكی تاریك بوو، دواتر سه‌ری خۆی هه‌ڵگرت و ئیجه‌ له‌ هه‌ناوی خۆی دا بزری كرد.
ئاپۆشم كوڕه‌ زرته‌ زه‌لامه‌كه‌ی ده‌ریكرد بوو، بێچاری ئه‌ویشی به‌و ده‌رده‌ برد.
خه‌سووم هه‌بووش بوو، خوا له‌ نێویدا وه‌ك له‌ نێو چوو، لێ وه‌ختا بوو هار بێت، چوو تا حه‌ڵقه‌كه‌ له‌ شارێكی دی وه‌رگرێ، خوای من و تۆی كرد نه‌گه‌یشت و له‌ رێگه‌ ئوتومبێله‌كه‌یان دوو سه‌رماقولاتی لێدا، پێنج كه‌سی تری چوون خۆی تێدا بوو، به‌سه‌ر یه‌كدا تلیسانه‌وه‌.
ئه‌و حه‌ڵقه‌ له‌ گوێ كردنه‌، بوو به‌ دیارده‌و مودێل و وه‌كی كولتووری لێهات ، خه‌ڵكی ده‌یان ده‌ستیان به‌یه‌خه‌دا ده‌كرد تا به‌ده‌ستی بخه‌ن.
بۆیه‌ بوو به‌ په‌تایه‌كی گه‌وره‌ و زوو ته‌نییه‌وه‌و وای لێهات هه‌ر كوێ ده‌چوویت و له‌ هه‌موو كۆڕ و دانیشتنێكدا ئاماده‌بایت هه‌ر باس باسی حه‌ڵقه‌ بوو.
ئێژن ئه‌م حه‌ڵقه‌یه‌ كۆمه‌ڵێك دایانهێنا پشتاوپشتیان له‌سه‌ر چیاكانڕا به‌ره‌و خوار شۆڕ بوونه‌ته‌وه‌و هه‌موو جلكی فشۆڵ و سه‌ریان به‌ په‌ڕۆ پێچاوه‌، به‌ ڕۆژ له‌ كون و ئه‌شكه‌وتاندا خۆیان وه‌رشاردووه‌و به‌شه‌و هێڕش و په‌لاماری كون و كه‌له‌به‌ری تریان داوه‌و خه‌ڵكیان لێ گرتوون و حه‌ڵقه‌یان له‌گوێ كردوون، شه‌وێ له‌سه‌ر جێگه‌ی نووستنه‌كه‌م په‌پووله‌ی خه‌یاڵم مه‌ره‌خه‌س كرد.
وه‌لێ هیچم بۆ نه‌چنرایه‌وه‌.
بۆ به‌یانییه‌كه‌ی پرسیم ئه‌مانه‌ بۆچی ئه‌وه‌نده‌ به‌ په‌رۆشه‌وه‌ن ئه‌م خه‌ڵكه‌ هه‌موو حه‌ڵقه‌یان له‌گوێچكه‌دا بێت؟
به‌رسفه‌كه‌م له‌ داپیره‌یه‌كی به‌ته‌مه‌نه‌وه‌ وه‌رگرته‌وه‌: ئه‌مانه‌ خۆشیان و باب و ته‌نانه‌ت باپیریشیان ئه‌م حه‌ڵقه‌یه‌یان له‌ گوێچكه‌ كردووه‌.
بۆیه‌ وازیان به‌وه‌یه‌ ئه‌و خه‌ڵكه‌ گشت چوون ئه‌وانی لێ بێت و خۆشیان له‌و نێوه‌نده‌دا ونكه‌ن.
دواتر ویستم به‌های حه‌ڵقه‌كه‌ بزانم له‌ بازاڕی ڕه‌شدا وتیان سه‌ڵا له‌ عه‌قڵت بۆچی نازانی به‌ سێیان هێشتا دۆلارێكی ئه‌مریكی ناكات.
مناڵه‌كه‌ خه‌رجیی به‌یانیی له‌ مشت نا و چاوه‌ڕێی خورشید بوو دوكانه‌كه‌ی بكاته‌وه‌، پیاوێك له‌ مناڵه‌كه‌ی پرسی: خورشید بۆ نه‌هاتووه‌؟ مناڵه‌كه‌ له‌ بێ تاقه‌تیدا گوتی: دایكی مردووه‌!
ئه‌میش له‌گه‌ڵ (نا)یه‌كدا لێیدا رۆیشت، له‌ رێگه‌ براده‌رێكی خۆی دیت: ده‌زانیت خورشید دایكی مردووه‌؟ نا!، ده‌با تیلیفۆنێ بۆ هیوا و ئومێد بكه‌م، هه‌له‌و.. خورشید دایكی مردووه‌!
به‌داخه‌وه‌.
چی بووه‌ كوڕم؟ دایكه‌!
خورشید دایكی مردووه‌، ده‌ك ده‌ستم بشكێ، گوڵچین ئاده‌ی بچۆ به‌ ره‌حمه‌ و خاتوون بڵێ، خورشید دایكی مردووه‌.
ئاپۆڕه‌ی خه‌ڵكه‌كه‌ گه‌ڕه‌كه‌كه‌ی خرۆشان و كۆڵانه‌كه‌ی  ته‌نییه‌وه‌، یه‌كێك به‌رێگه‌وه‌ ده‌هات مۆبایله‌كه‌ی ده‌رێنا و گوتی: خورشید!
ئه‌وه‌ دایكت مردووه‌ به‌خوا نه‌مانزانی، یا خوا خوا عافوی كات؟ دایكم مردووه‌،!!
تلیفۆنه‌كه‌ی داخسته‌وه‌و به‌هه‌ردوو چه‌پۆك به‌سه‌ری خۆیدا ده‌دا و به‌ڕێگه‌وه‌ هه‌ركه‌س پرسیاری لێ ده‌كرد ده‌یگوت: دایكم مردووه‌؟!
له‌ ژووره‌ لاكیشه‌ییه‌ ته‌نگه‌كه‌دا، به‌ئاڵی ده‌ركه‌كه‌وه‌، شاعیره‌ شێته‌ قشته‌ به‌ژن زراڤه‌ گوته‌ نه‌رمه‌كه‌، ، له‌ گوڵێكی ئاوپڕژێنكراوی ده‌كرد به‌دیار كۆمپیوته‌ره‌كه‌وه‌، له‌ كه‌شیكی ئارام و نیمچه‌ تاریكدا شیعری  ئه‌ڤینداری بۆ نووسه‌ره‌ لێزانه‌ سه‌ر باقوبریقه‌كه‌ ده‌خوێنێته‌وه‌، به‌ڵام ئه‌وی له‌ دنیایه‌كی شاعیرانه‌ی پڕ فانتازیای ڕۆمانسیدا، لێوه‌ گێلاسییه‌كانی كچه‌ی ده‌نێو زاریدا هه‌ڵده‌گڵۆفی، گاڤێ‌ دوا چۆڕی پێكه‌ شیعره‌كه‌ی هه‌ڵدا، دڵی كه‌وته‌ ته‌په‌ته‌پ و نێو ده‌وی بوو به‌ زنه‌ و به‌گوژم ئاوی لێ هه‌ڵده‌قولی، ده‌نگێك له‌ ئه‌شكه‌وتی ڕوخساریدا بڵند بووه‌وه‌ كه‌وته‌ پێكدادان له‌ نێو ژووره‌كه‌دا:
 ئه‌و تێبینی كرد بوو ڕۆژانێكه‌  هه‌ستێكی وای له‌ كن گڵاڵه‌ بووه‌و، دووگمه‌ی  حه‌زو  خۆزگه‌یه‌كی وا له‌ ناخی نووسه‌ره‌ لێزانه‌كه‌دا چووقه‌ره‌ی كردووه‌!
له‌دڵی خویدا كوتی: سه‌دان لێوم به‌ده‌فری بێ‌ گیان و شووشه‌ی سه‌ردوسڕی بێنه‌شئه‌ به‌خشی، لێوم كاڵ نابێته‌وه‌و به‌مه‌ش نابم به‌سۆزانی، ئه‌گه‌ر حه‌ز و خۆزگه‌ و ته‌مای ئه‌م ئافه‌ریده‌ چه‌پێنراوه‌ بهێنمه‌دی؟!
بزه‌یه‌كی بۆ كرد، لێوه‌كانی بو ته‌ڕ كردن و دوایی كردنی به‌ شكۆفه‌، به‌چاو دیاردی بۆ كرد: هه‌ڵیان مژه‌؟ به‌ درێژایی ته‌مه‌نی هه‌مبه‌ر وی وێنای وێنه‌ی وای نه‌كردبوو، رووخساری كه‌ له‌وه‌و پیش ده‌تگوت خامی سپییه‌، خوێنی تێ گه‌ڕایه‌وه‌، هه‌رچه‌نده‌ هه‌موو گیانی ده‌له‌رزی، به‌ڵانه‌كینێ‌ ده‌رفه‌ته‌كه‌شی به‌ فیڕۆ نه‌دا.
باش سێ‌ پێنگاڤ چوون و..دوو شه‌قاو گه‌ڕانه‌وه‌، تونێتیی چه‌ند ساڵه‌ی ڕه‌وانی ڕۆحی له‌ زنه‌ی زه‌مزه‌می زاری تێركرد و سه‌رووی زڕِاڤییه‌كانی ته‌ره‌شوعیان ده‌ردا.
به‌ڵام وه‌كو خۆی كوتی: ئه‌وجار ده‌مرم به‌ تاكێكێوه‌.
- ئا لێره‌دا !!
شاعیره‌ شێته‌ دلۆڤانه‌كه‌، سۆز و به‌زه‌یی و مهره‌بانی خۆی به‌نووسه‌ره‌ لێزانه‌كه‌ به‌خشی.
له‌و میژووه‌وه‌ هه‌ر كه‌سێك به‌و جێگه‌یه‌دا گوزه‌ر بكات، وێڕای بزه‌یه‌كی كاڵ، سێ جاران سه‌ر ده‌چه‌رخێنێت و سێ دروودانیش بۆ بوێری و ئازایی شاعیره‌ شێته‌كه‌ ڕه‌وانه‌ ده‌كات.
