بانكی‌ ناوه‌ندی‌ عیراق، ئه‌مڕۆ بڕی 124 ملیۆن دۆلاری‌ خسته‌ بازاڕه‌وه‌، ئه‌وه‌ش به‌راورد به‌رۆژانی پێشتر دابه‌زینی‌ به‌خۆوه‌بینی.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ یه‌ك شه‌ممه‌ بڕی 124 ملیۆن و 539 هه‌زار و 297  دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌ پرۆسه‌ی‌ فرۆشتنه‌كه‌شدا 30 بانك و 17 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن و كڕینی‌ دۆلار به‌ به‌های‌ 1182 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیاكانی‌ حه‌واڵه‌ی‌ دارایی‌ به‌ 1190 دینار بۆ دۆلارێك دیاریكرد كه‌ عموله‌ی‌ 24 دینار بۆ هه‌ر دۆلارێكی‌ له‌گه‌ڵدا بووه‌.
هه‌روه‌ها فرۆشتنیش به‌ شێوه‌ی‌ كاش به‌ به‌های‌ 1182 دینار بووه‌ بۆ دۆلارێك، كه‌ 24 دینار بۆ هه‌ر دۆلارێك عموله‌ی‌ بانكی‌ ناوه‌ندی‌ له‌گه‌ڵدابووه‌.
به‌پێی‌ ئامارێك، له‌ سه‌ره‌تای‌ ساڵی‌ 2016 تا كۆتایی‌ مانگی‌ نیسانی‌ رابردوو، بانكی‌ ناوه‌ندی‌ عیراق 10 ملیار و 118 ملیۆن و 308 هه‌زار و 524 دۆلاری‌ له‌ فرۆشتنی‌ ئاشكرای‌ دراوه‌ بیانییه‌كاندا فرۆشتووه‌، ئه‌وه‌ش نزیكه‌ له‌ ئاستی‌ داهاته‌كانی‌ فرۆشتنی‌ نه‌وتی‌ عیراق له‌و ماوه‌یه‌دا كه‌ گه‌یشتووه‌ته‌ 10 ملیار و 748 ملیۆن دۆلار.
ماوه‌یه‌كه‌ به‌های‌ دۆلار له‌به‌رانبه‌ر دیناری‌ عیراقی‌ له‌ بازاڕه‌كانی‌ ناوخۆدا به‌شێوه‌یه‌كی‌ به‌رچاو رووی‌ له‌ به‌رزبوونه‌وه‌ كردووه‌، ئه‌مڕۆش به‌های‌ 100 دۆلار له‌به‌رانبه‌ر دیناری‌ عیراقی‌ له‌ بازاڕه‌كانی‌  شاری‌ سلێمانی‌  به‌ 128 هه‌زار و 250 دینار بوو.
