درۆیە، گەر پێمان وا بێت هەموو رۆژێكی نوێ بۆ مرۆڤەكان مایەی دەستپێكردنەوەیەكیترە.
بۆ گەمژەكان هەموو رۆژێك وەك یەكە، ئەوانەی ئەقڵیان چەقی بەستووە و گەشە ناكات، یان ئەوانی گو خواردیان پێ باشترە لە فەزای ئازاد.
بۆ هەموو ئەوانە سپێدەكان  لەیەك دەچێت.
دەمەو بەیانی بوو!
نا.. دووكاتژمێر و چەند خولەكێكی مابوو ببێت بە بەیانی، لەچاوەڕانی فەرمانی فەرماندە بووین تا ئەم بەیانییە هێرشبكەین بۆ دووژمن و لەناویان بەرین، بەڵام نەهیچ فەرمانێكمان پێگەیشت تا هێرش بكەین، نەفەرماندەشمان بینی.
ئەم بەیانییە زۆر سەیر دەهاتە بەرچاو لەوە دەچوو خەون ببینم، ئاخر ئێمە لە چاوەڕوانی فەرمانی هێرشبردن بووین كاتێك رامیار و دوو هاوڕێكەی لەناكاو بێ ئاگاداركردنەوە سەردانیان كردم.
ئەوەی سەیربوو رامیار لەخۆی نەدەچوو، ئەسمەر نەبوو، لە هاوسەرەكەی یلیزا دەچوو، سپی سپی.
ئەم بەیانیە ئەوەی من بینیم رامیارێكی ڕیشن بوو، زۆركەم حەزی بە تەحزیەكردن و سەرەخۆشیكرن بوو.
دوای كەمێك تێڕامان لە سەردانە لە ناكاوەكەیان، بێ پشوو بدان رامیار گوتی: لەگەڵ هاوڕێیان رێككەوتوون بۆ گەشتێكی دوور، پتر لە حەوت كاتژمێری پێویستە تا بگەینە شوێنی مەبەست.
لەبەر خۆشەویستی رامۆ و سەردانە لە ناكاوەكەیان، بێ بیركردنەوە بە سەر ئاماژەی رازیبوونم بۆ بۆ نیشان دان، پاشان گوتم: 
تۆ نەفامی دەزانی؟ ئاخر گەمژە خۆ ئێمە ناچین بۆ فیلم دەرهێنان تا بە كۆمپیوتەر بتخەمە ناو شەمەندەفەرێكەوە.
كوا شەمەندەفەر چی دەكات لەم وڵاتە؟!
بۆ مەگەر نەوەكانیشمان دەیبینن!.
"بۆچی پرسیارێكی لەم شێوەم كرد".
بۆ ئەوەی ئەم دۆخە بەسەر خۆم تێپەرێنم، سەرم بەرزكردوە بە روویان: باشە كاكی پارێزەر كەواتە بە فڕۆكە دەڕۆین؟
گەمژە بەسە ئەم قسە قێزەوانانە لە كوێ دێنی!
تۆ نازانی فڕۆكە بۆ ئێمە خراپە، نازانی گەر كەسێكی ئەم نیشتمانە سواری فڕۆكە بێت توشی نەخۆشی  دەروونی دەبێت، مەگەر ئێمە ئەوەندە گەشت دەكەین تا فڕۆكە هەبێت لە وڵات.
بە دەنگێكی بەرزتر "سوێند دەخۆم ئەگەر لەسەر ئەم چەشنە پێشنیارانە بەردەوام بیت لە بڕی گەشتكردن، مژدەی خۆكوشتنی منت گوێ لێدەبێت.
بارێك غەریبتر لە هەواڵی مەرگ، بەسەر مندا رەشماڵی هەڵدا، خۆشم نازانم بۆ ئەم شتانە دەڵێم.
رەنگە باشتر بێت خۆم بێدەنگ بكەم، گوتم: كەواتە هەرچۆنێك خۆتان پێتان خۆشە وا دەكەین، ئیتر من قسەیەكم نییە بۆ گوتن.
چی بە باش دەزانن ئەوە بكەن من لەگەڵتان هاوسەفەرم و ڤۆتكا حەیاتەكەشم لەگەڵ خۆم دێنم.
هاوسەفەرە بێ مووە تازەپێگەیشتووەكەمان  راستەوخۆ هەڵیدایێ: تۆ هەرخەمی شتە حەیاتەكەی خۆت بێت و لەبیری نەكەی ئەو باشترین كارێكە، كە بیكەی.
لە دڵی خۆم دەموت بەم بەرەبەیانە، بەم ئاخ و ئۆفە بۆ حەزكردن بە حەرامەكان و سێوی یلیزا، ئەم هاوڕێیانە بۆ تەشریفیان هێناوە؟ بۆچی هێندەخۆیان پۆشتە كردەوە؟ بۆچی زووتر منیان لە هاتنەكەیان ئاگادار نەكردۆتەوە؟ چ میوانێكی ناوەخت، چ سەفەرێكی ناوەخت بەرۆكی گرتووم؟.
كوڕە هەی قەشمەر، ئەوە تەنیا منم بیر لە تۆ دەكەمەوە و گەشتت بۆ ساز دەدەم، كێ هەیە بەقەد من خەمی تۆ بخوا؟ لەبەر چی وڕێنە دەكەی؟ لەوە زیاتر چیت گەرەكە، بۆ ئەو پەڕی دونیات دەبەم، لەگەڵ خۆم دەتبەم بۆ بینینی كۆتری ماڵی، مامزی كێوی‌و كیژۆڵەی جحێل جحێل.
بۆ نابیتە بەشەر بۆ.
هەستە وەك مرۆڤ خۆت كۆبكەرەوە و سەركەوە بۆ ناو ئۆتۆمبێل‌، لەوە زیاتر كات بەفیرۆ مەدە رێگامان دوورە؟
لەسەرخۆم نیم، لەوە دەچێ ترس و دڵەڕاوكێی ناو جەنگ و شەركردن لە پێناو مانەوە، توشی جۆرێك لە تێكچوونی باری دەروونی كردبم.
ماوەی 2 كاتژمێر دەبێت فەرماندە دەرنەكەوتووە، مەعلومیش نییە، كەی هێرشەكە دەست پێدەكەین.
بەر گوێم دەكەوێ سەربازێك لە پشتەمەوە وڕێنەی ئەوە دەكات "فەرماندەی ئێمە گەمژەیە، ئاخر لەوە تێناگا ئەگەر زیاتر دوا بكەین لە هێرش كردن، رەنگە دوژمن بە هەلی بزانێت و بكەوێت ئاوێزانی بنكەكانمان.
پێویستە یەكلای بكاتەوە هێرش دەكەین، یان سەنگەرەكانی بەرگری قایمتر كەین.
سەربازێكیتری تەمەن ڕەتبوو لە 45 ساڵ  لە دەستی چەپمەوە بە هاوخەباتەكانی دەڵێت: ئێوە بەم شەڕە دڵگران مەبن، ئێمە ئەزموونی چەندین شەڕیترمان كردووە، ئەگەر گەورەكان لەسەرەوە رێككەون لەسەر هەندێ بەرژەوەدی هاوبەش، ئەوا ئێمەش سەلامەت دەبین، ئەگەر پێچەوانەكەشی بوو، ئەوكات دەبێت مشووری خۆمان بخۆین، چوونكە ئەودەم ئێمە دەبینە قوربانی رێك نەكەوتنەكانی ئەوان.
لەم لاشەوە پۆل پۆل سەرباز دەبینرێت خەریكی سێ ڕیسكانێن، هەندێكیشیان زۆرانبازی ئەوە دەكەن، ئاخۆ كێ پشتی ئەویتر بە زەویدا دەدات، دۆڕاویش دەبێ بەڵێنی ئەوە بدات نیوەڕۆكەی نان نەخوات.
رامیار پاڵتۆیەكی تاریك و تیشێرتێكی  زەیتوونی پۆشی بوو، منیش بە تیشێرتێكی بێڕەنگ و دەموچاوێكی قۆپاوە تاقەتی ئەوەم نەبوو ئاوێك بە دەم و چاومدا بكەم، بەباشم زانی بەپرسیارێك ئەوان سەرقاڵ بكەم و منیش بە هێواشی هەنگاوەكانی خۆئامادەكردن بۆ ئەم گەشتە دەستپێبكەم، روومكردە ئەوان و دەستم بۆ رامیار درێژكرد "ئادەی ئەوەم وەڵامبدەوە، كاكی برا تۆ بۆچی دەنووسی؟ بۆ نووسینت هەڵبژارد؟ دەزانی نووسین لەگەڵ روخساری تۆ كەمێك دژە؟ تۆ شێوەكار یان كیمیازان بوویتایە گەلێك چاكتربوو، لەوەی بوون بە نووسەر؟.
بەم پرسیارە دوو هاورێكەمان لەلایەك پەلە پەلی رۆشتنیان بوو، لەلایەكی ترەوە دایانە قاقای كەنین و بەیەكەوە گوتیان: پرسیارەكە لە جێی خۆییەتی وەڵامبدەوە رامیار وەڵام بدەوە؟.
بەكەنینەكانی ئەوان و پرسیارەكەی من لەوە نەدەچوو رامیار لای ئاسایی بێت، چونكە سوور بوونەوە‌و فنگەفنگی هەناسە، ئەوی پەست دەردەخست.
هەرچۆنێك بێت هاتە دەنگ:
 "دەنووسم، چونكە هەست دەكەم بۆ نووسین خەڵق بووم، دەمەوێ لە رێگای نووسین بە مرۆڤەكان بڵێم: " بێ مانایە لەكاتێكا هەموومان بۆمان هەیە وەك یەك هەناسە هەڵمژین و لەسەر ئەم خاكە ژیان بكەین و چێژ وەربگرین، كەچی بە هۆی لەیەك تێنەگەیشتی سەرۆكەكانمان بكەوین ئاوێزانی گیانی یەكتری و یەكتر بدەینەوە بە فیشك و لە ناو خوێن بگەوزێین".
ئەوەیە مەبەستی من لە نووسین هەی گەمژانە.
قسەكانی رامیار وایكرد، بیر لەوەبكەمەوە، مرۆڤەكان بۆ ئەوەندە قین لە دڵ بن، ناخوازم ئەوەندە بوونەوەرەكانی ئەم هەسارەیە ڕقیان بەرانبەریەكتر هەبێت، دەمەوێ زەمینەیەك بێنمە ئاراوە ڕەش پێستێك پێش نوێژ بۆ سپیی پێستەكان بكات، لە هەر ماڵێ پشیلەیەك و كەروێشكێك بەیەكەوە جێگەیان بێتەوە.
لە شەقامەكان لەبڕی سڵاوی سەرزارەكی، كتێب ببەخشرێتەوە، چیتر پێویست نییە مرۆڤەكان بۆ ژیانی ڕاستەقیینە 14 قەڕن بگەرێنەوە دواوە.
ئەگەرچی خۆشم چەك بەدەستێكم.
ئێوە لە حەقیقەت ناگەن و نازانن "مرۆڤبوون" چ مانایەك دەدات، دیكتاتۆر و سەركردە، كاربەڕێكەر و ئەمكداری ئەمانە یەك واتا نین، من بۆ ئەوە بووم بە نووسەر تا ئەم وشە قەبە قەبانە بگەینمە شوێنگەی خۆیان.
ئەوەی من دەمەوێ ئەوەیە ستەم و ئاسودەیی، ژیان دۆستیی و مافیا، سەركەشی و دەستەمۆبوون، لەیەك جیابكەمەوە.
ئێوە نازانن لە جەنگدا كێ دەبێتە قوربانی و كێ بەرهەمەكەی دەخوات، بێئاگان لەوەی سەركردەكان چ بەزمێك بە خەڵك دەكەن بەناوی وڵات پارێزی و ئەركی سەرشان.
"ئێرە مەملەكەتی تاعون‌و ژەهری سیاسەتە، كە میللەت بەدەستیەوە دەناڵێ نێت".
هیچ شوێنێكی سەر زەوی نییە بەقەت ئەم بستە خاكە خۆفڕشی تیا نییە.
هاوڕێیان... ئیدی ئێوەش هەوڵ مەدەن سەر بخەنە سەرم و گەشتەكەم لێ بكەن بە دۆزەخ، لێ گەڕێن با لەكاتی گەشتدا گەشت بكەین، شتەكانی تریش بۆ كاتێكی تر جێبهێڵین، هەموو شتێك سەردەم و ساتی خۆی هەیە.
من هەر لە بەرەكانی جەنگم، یەك دووانێك لە سەرەوە بە دووربین چاو لە بارەگای دوژمن دەكەن، تا لەگەڵ هەر جوڵەیەك ئێمە بكەوینە خۆ، ناخۆشی بەرەكانی جەنگ تەنیا ئەوە نییە، بەر فیشەك بكەویت، قوڕسی كۆڵەپشت و برسیەتی و مانەوە لە ژێر بارانی بە خوِر، ئەمانە جۆرێكن لە چەندان مردن لە ڕۆژێكدا، رۆژێك بەسەر چوو لەوەی ئاخۆ هێرش دەكەین، یان هەر بەرگری دەكەین، برسیەتی هەتادێ فشار زیاتر دەخاتە سەر سەربازەكان، ژووری چێشت خواردن نییە لە ناو جەنگ ،ئەوە هەیە دەبێ لەسەر پێ و بە پەلە ئەو چۆڕە خواردنەی دێتە بەر دەمت زەقنی بكەی، كاتی وا هەیە دەبێ جلی تەڕی بەر باران و پۆستاڵی بە قوڕ، بێ ئاگری، سەرما و سۆڵە، نەخواردنی و ئاسمانی تاریك و نزیكی دوژمن لەبەر چاو بگری، لەگەڵ هەموو ئەمانەشدا، مردنی دڵسۆزترین هاوڕێ، یان فەرماندەكەت، یانیش شكستی چاوەڕوان نەكراو ڕوو دەدات، خۆشبەختی سەربازی لەوەدایە، دەبێ بجەنگین بۆ ئەوەی درێژە بە ژیان بدەین.
رامیار ئەوەندە جوان باسی ئەركی نووسەربوونی خۆی دەكرد، ئێمە سەرسامیمان پێوە دیاربوو بۆ گوێگرتن لەقسەكانی.
وەلێ ئەو بێ ڕەحمانە بابەتەكەی ئاوەژوو كرد، دەستی كرد بە بە قسە زل زل و سەرمەشقی وەسفی ئەو شوێنەی بڕیارە ئێمە بۆی بچین.
لەناكاو یەكێك لە سەربازە ئازاكانی دووروبین بەدەست بە راكە راك هاتە خوارە و خۆیكرد بە شوێنی مانەوەی فەرماندەو هەواڵی ئەوەی بەفەرماندە دا، گوایە دوژمن دەستیكردوە بە جوڵەكردن.
فەرماندە بە دەنگێكی بەرز هاواری لێ هەڵسا و فەرمانی دا.
هەموو سەربازەكان لە شوێنی خۆتان بووەستن، ئامادەی جەنگ بن، بۆ بڕوابەخۆبوونی جەنگاوەران و بەرزكردنەوەی ورەیان، فەرماندە یەك بەدەنگی هاواری دەكرد: "مردن لە پێناو خاك سەربەرزیە".
خۆشی هەنگاو هەنگا بۆ ریزی پێشەوە هەنگاوی دەنا.
گرمەی تۆپ و هاواری سەربازەكان  ئەم ناوەیان كردووە بە جەنگڵستانی جەنگ، من ئێستا لەناو جەنگدام، نازانم ماوم، یان نا.
لەوەش تێناگام ئاخۆ ئەم گەشتەم لەگەڵ رامیار ئەنجام داوە یان بڕیارە ئەنجامی بدەم.
