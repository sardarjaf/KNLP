به‌شێكی‌ زۆر له‌ به‌رهه‌می‌ دومه‌ڵانی‌ كوردستان به‌تایبه‌تی‌ ناوچه‌ی‌ گه‌رمیان كه‌ له‌لایه‌ن هاوڵاتیانه‌وه‌ له‌ ناوچه‌ ده‌شتاییه‌كان كۆده‌كرێته‌وه‌، ره‌وانه‌ی‌ ئێران ده‌كرێت و له‌و وڵاته‌ به‌ نرخێكی‌ گران ده‌فرۆشرێت.
ساڵانه و له‌گه‌ڵ هاتنی وەرزی بەهاردا هاوڵاتیانی کوردستان بە گشتی ڕوو له ناوچە دەشتاییەکان دەکەن بەمەبەستی دۆزینەوەی دومەڵان کە لەو ڕووەكە بەتامانەیە که لەم وەرزدا بوونی هەیە و توێژینەوە پزیشكیەكانیش كە لەسەر دومەڵان ئەنجامدراون، چەندین سوودی ئەم خۆراكەیان بۆ لەشی مرۆڤ ئاشكراكردووە.
ئێستا دومەڵان بووه‌تە سەرچاوەیەکی داهاتی باش بۆ خەڵكی ناوچەی گەرمیان، بەتایبەت کە ئەمساڵ بەهۆی بەرزی رێژەی بارانبارینەوە، لە ساڵانی پێشوو زیاتر بوونی هەیە.
نەبوونی مووچە و قەیرانی دارایی وای لە خەڵكی کوردستان کردووە بیر لە سەرچاوەی دیکەی داهات بکەنەوە، بۆیە خەڵک لە هەموو چین و توێژەکان ئیستا ڕوودەکەنە دەشتەکانی کوردستان تا بە دەرهێنانی دومەڵان له سکی زەویدا،  سکی ماڵومنداڵی خۆیانی پێ تێر بکەن.
به‌شێك له‌ گەرمیانیەکان پێیانوایە نەوت نەیتوانی خۆشگوزەرانی بۆ ئەوان دابین بکات بۆیە ئێستا به‌نیازن دومەڵان ببێته‌ فریاد ڕەسیان و خەونە ئابووریەکانیان بەدیبهێنێت، بەتایبەت ئێستا بڕێكی‌ باشی ئەم ڕووەکه بە سوودە لە رێگەی خاڵە سنوورییەکانی هەرێمی کوردستانەوە هەناردەی وڵاتی ئێران دەکرێت.
هێمن کەریم فەرمانبەره‌و رۆژانە ڕوو لە دەشتایەکانی گەرمیان دەکات بۆ دۆزینەوەی دومەڵان، بە خەندانی وت: "مووچە نییە بۆیە رۆژانە خۆم و خێزانەکەم سەردانی دەشتاییەکان دەکەین، هەم کاتێکی خۆش بەسەردەبەین و هەم رۆژانە چەند کیلۆ دومەڵان دەدۆزینەوە و بە پارەیەکی باش دەیفرۆشین، بە کورتیەکەی هەم زیارەت و هەم تیجارەت".
بە وتەی هێمن، ئێستا رۆژانە ئێرانیەکان دێن و بڕێکی زۆری دومەڵان لە خەڵکی دەکڕن و دەیبەن لە بازاڕەکانی تاران و مەشهەد و ئەسفەهان ساغی دەکەنەوە، بەڵام گلەیی لەوە هەبوو ئێرانیەکان بە نرخی کەم لە خەڵکی دەکڕن و بە گران دەیفرۆشنەوە.
بەپێی زانیاریەکانی خەندان، رۆژانە زیاتر لە 500 کیلۆ دومەڵان لە رێگەی خاڵە فەرمی و نافەرمیەکانی هەرێمی کوردستانەوە بەشێوەی یاسایی و قاچاخ ڕه‌وانەی ئێران دەکرێت، ئێرانیەکان بە نرخی 15 بۆ 20 هەزار دینار ئەم ڕووەکە بەسوودە لە گەرمیانیەکان ده‌كڕن، بەڵام ئێستا نرخی لە بازاڕەکانی تاران گەیشتووتە 250 هەزار تمەن کە دەکاتە 70 دۆلاری ئەمریکی.
سادق حسێنی رۆژنامەنووس لە تارانەوە بە خەندانی وت: "دوێنێ لە بازاڕی تەڕە باری تەجریش یەک کیلۆ دومەڵانم بە 250 هەزار تمەن کڕی و فرۆشیارەکە وتی هی کوردستانی عیراقه و سروشتیه.
به وتەی سادق دومەڵانی کوردستانی عیراق لە هەموو جۆرەکانی تری دومەڵان لای تارانیەکان بەنرخترە، چونکە لە سروشتی بوون و دەستکارینەکردنی لەلایەن فرۆشیارەکانەوە دڵنیان.
دومەڵان یەكێكە لە بەرهەمە گۆشتنە سروشتییەكان، لە خێزانی كەڕووەكانە، بەهۆی ئەوەی نە تۆوی هەیە نە ڕەگ ناتوانرێت بچێنرێت؛ هەر ئەمەش وای کردووە ئێرانیەکان نەتوانن ئەم ڕووەکە لە وڵاتەکەی خۆیان بەرهەمبهێنن و بە ناچاری‌ بۆ بەدەستهێنانی ڕوو لە ناوچەکانی هەرێمی کوردستان دەکەن.
پێكهاتەی سەرەكی ئەم خۆراكە لە ئاو پێكهاتووە و بڕێكی زۆریش لە پرۆتین و ماددە نیشاستەییەكان لە پێكهاتەكەیدا هەیە، هەروەها چەوریشی بە بڕێكی كەم تێدایە كە ئەمەش سوودەكانی زیاتر كردووە.
دومەڵان چەندین ماددەی كانزای سوودبەخشیشی تێدایە بۆ لەش، وەك سۆدیۆم و كالسیۆم و پۆتاسیۆم و فسفۆڕ، هەروەها دەوڵەمەندە بە ڤیتامینەكانی بی و سی.
پڕۆتینی پێكهاتەكەی، سوودی بۆ گەشەی خانەكانی لەش و هۆڕمۆنەكان هەیە، هەروەها كاری دەردانی ئەنزیمەكانی لەش ئاسان دەكات و كۆئەندامی بەرگریش بەهێز دەكات، ئەمەش دەبێتەهۆی پاراستنی لەش لە چەندین نەخۆشی.
توێژینەوە پزیشكییەكان سەلماندوویانە كە دومەڵان سوودی بۆ لاوازی نینۆك و قڵیشانی لێو و چاوكزی هەیە، چاكبوونەوەی برین و شكاویش خێراتر دەكات، سوودی بۆ ئەو كەسانەش هەیە كە دووچاری خەمۆكی دەبنەوە، چونكە مادەكانی پێكهاتەكەی دەبنەهۆی باشكردنی باری دەروونی.
ئاوی دومەڵان سوودی زۆری بۆ كەسانی بەساڵاچوو هەیە، چونكە ئەگەرەكانی لەدەستدانی هەستی بینین لای ئەو كەسانە كەمدەكاتەوە.
جگە لەو سوودانە، زۆر خواردنی دومەڵان هەندێکجار دەبێتەهۆی دروستبوونی ئازار لە گەدەدا، هەروەها هەندێ كەسی دیكە، بە خواردنی دومەڵان تووشی هەستیاری پێست دەبن.
پسپۆڕەكان داوا لە هاوڵاتیان دەكەن لەكاتی ئامادەكردنی دومەڵاندا، بە باشی ئەو خۆڵ و قوڕەی لێبكرێتەوە، چونكە ڕەنگە میكرۆب و بەكتریای زیانبەخش بەو خۆڵەوە بێت و زیانی تەندروستی بۆ لەشیان بگەیەنێت.
