شەوانی زستان لە خێزانە هەژارەکەمان مێوە و چەرەزاد نەبوو تا دایکمان خوانەمان بۆ بڕازێنێتەوە.
بەلکو بەدیار زۆپاکەوە  چاوەڕوانی برژاندنی پیازمان دەکرد، کە بۆنی  ژووورەکەی پردەکرد.
شەوێکیان  باوکم بڕێک شیشلدانی ڕەنگاوڕەنگی لەگیرفانی شەڕوالەکەی دەرهێنا و یەک بە دوای یەک فووی تێدەکردو هەلیدەدایە ئاسمان ، ئێمەش پێشئەوەی زۆر بەرزبێتەوە خۆمان بۆ شیشلدانەکان هەلدەدا تا بەر کاریتەی ژوورەکە نەکەوێت وبتەقێتەوە.
شیشیلەدانێکی  سوور بەر من کەوت وشیشلدانێکی شین بەر براکەم کەوت و خوشکەکەشم سێ  چوارشیشلدانی زەرد وسەوزو پەمبە وسپی لەباوەش بوو.
پێش هەموو شت دایکم شیشیلدانە سپییەکەی پڕ لە با کرد وخستییە کۆشی برا بچووکەکەم کە ئەوکات تەمەنی پێنج شەش مانگێک دەبوو، هەمیشە دەم بەخەندە و پێکەنین و خەپە و گەش وجوان بوو.
بەلام هەردەم دەبوایە لە باوەشمان بکردایە... شەوانیش گرینۆک بوو مەمکی دایکمی لەدەم نەبوایە خەوی لێنەدەکەوت!.
براگەورەکەم کە چەند سالێک لەمن گەورەتربوو خەریکبوو شەوەکەمان لێتال بکات، چونکە داوای شیشلدانە سوورەکەی  دەکرد و دەیگووت : بە شیشڵدانە شینەکەم بیگۆڕەوە.
براکەم شیشلدانە سوورەکەی لەدەستم ڕاپچلەکاند و کەوتە بەر زۆپاکە و تەقی.
خەریکبوو بدەم لە پڕمەی گریان، خوشکەکەم وتی : بە خوای چابوو، لە کۆڵ ڕەنگی سوور بووینەوە.
وەرن پێکەوە یاری بە شیشڵدانەکانیتر  بکەین.
لەگەل تاریک ولێلی بەریبەیان لەخەو هەلسام، باوکم مالی جێهێشتبوو چوو بوو بۆ کرێکاری.
دایکم لە شیرینی خەودا بوو.
خوشک و براکەشم خەونیان دەبینی!.
لە نێوان دایکم و دیوارەکە شیشلدانە سپی یەکەم بینی بەرزونزم دەبوەوە.
بە ئاسپایی چووم بۆ لایەوە.
ئەویش بە دەستە نەرم و ناسکەکەی تووند شیشلدانە سپی یەکەی لە باوەش گرت و بە چاوە گەشەکەی کە پڕ لە مهرەبانی بوو ، بە گخە گخێک وەلامی دامەوە!.
