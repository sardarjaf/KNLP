له‌ راگه‌یه‌ندراوێكدا، سه‌رۆكایه‌تی‌ هه‌رێمی‌ كوردستان ئه‌و كرده‌وه‌ تیرۆرستییه‌ی‌ مه‌حكوم كرد كه‌ له‌ ناحیه‌ی‌ خان به‌نی‌ سه‌عدی‌ سه‌ر به‌ پارێزگای‌ دیاله‌ رویدا و تێیدا زیاتر له‌ 200 هاوڵاتی‌ بونه‌ قوربانی‌.
له‌ راگه‌یه‌ندراوه‌كه‌ی‌ سه‌رۆكایه‌تی‌ هه‌رێمی‌ كوردستاندا هاتووه‌: " ئێواره‌ی ڕۆژی هه‌ینی 17ـی 7ـی 2015 و له‌ یه‌كه‌م ڕۆژی جه‌ژنی ڕه‌مه‌زانی پیرۆزدا، تیرۆریستان له‌ كرده‌وه‌یه‌كی دڕندانه‌ و به‌هۆی ته‌قینه‌وه‌یه‌ك له‌ شارۆچكه‌ی به‌نی سه‌عدی پارێزگای دیاله‌، ژماره‌یه‌كی زۆری هاووڵاتیانی بێگوناحیان شه‌هید و بریندار كرد".
سه‌رۆكایه‌تیی هه‌رێمی كوردستان  له‌و راگه‌یه‌ندراوه‌دا، به‌ توندی ئیدانه‌ی ئه‌و كرده‌وه‌ نامرۆڤانه‌یه‌ی‌ كرد و سه‌ره‌خۆشیی له‌ كه‌سوكاری شه‌هیدانی ئه‌و ڕووداوه‌ دڵته‌زێنه‌ كرد، هیوای زووچاكبوونه‌وه‌شی‌ بۆ برینداران خواست.
هه‌ر له‌ راگه‌یه‌ندراوه‌كه‌دا،  ته‌قینه‌وه‌كه‌ی‌ خان به‌نی‌ سه‌عد، وه‌ك پیشه‌ی هه‌میشه‌یی‌ تیرۆریستان، به‌بێ گوێدانه‌ به‌ها ئایینی و مرۆڤییه‌كان وه‌سفكراوه‌ كه‌ به‌شێوه‌یه‌كی‌ دڕندانه‌ گیانی هاووڵاتیانی‌ كردووه‌ته‌ ئامانج.
سه‌رۆكایه‌تی‌ هه‌رێمی‌ كوردستان ئه‌وه‌شی‌ راگه‌یاندووه‌، ئه‌و كاره‌ قێزه‌ونانه‌، دادی تیرۆریستان نادات و چاره‌نووسیان له‌ناوچوون و شكسته‌ ده‌بێت.
له‌ رۆژی‌ هه‌ینی‌ و  له‌ یه‌كه‌م رۆژی‌ جه‌ژنی‌ ره‌مه‌زانی‌ پیرۆز، ته‌قینه‌وه‌یه‌ك له‌ ناحیه‌ی‌ خان به‌نی‌ سه‌عد له‌ پارێزگای‌ دیاله‌ رویدا و تێیدا زیاتر له‌ 200 هاوڵاتی‌ ئه‌و ناوچه‌یه‌ بونه‌ قوربانی‌.
