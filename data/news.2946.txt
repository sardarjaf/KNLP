سەرچاوەیەك لە پۆلیسی قەزا و ناحیەكانی كەركوك بە كەناڵی رێگای راگەیاند، شانە چەكدارییەكە پێشتر سەر بە گروپی تیرۆرستی ئەنسارولئیسلام بوون و لە ساڵی دووهەزار و نۆوە لە سنورەكانی قەزای دوبز و ناحیەی مولتەقاو ناحیەی یایچی و ناوچەی پیشەسازی دەستیانكردووە بە ئەنجامدانی كردەوەی تیرۆرستی.
وتیشی شانە چەكدارییەكە بۆمبی چێنراو و تەقاندنەوەی ماڵی هاوڵاتیانی مەدەنی و كارمەندانی سەر بە هێزە ئەمنیەكان و فەرمانبەرانی حكومیان كردۆتە ئامانج و هاوكات بە سەدان كەسیان كوشتووەو برینداركردووە ئەمە جگە لەوەی لە ژێر ناوی جیهاد بەزۆر پارەیان لە هاوڵاتیانی ئەوناوچانە وەرگرتووە.
سەرچاوەكەی پۆلیس ئاماژەی بۆ ئەوەشكرد كە باندەكە لە دوای كۆنترۆڵكردنی بەشێك لە ناوچەكانی سنوری پارێزگای كەركوك لە ساڵی دووهەزار و چواردە پەیوەندیانكردووە بە رێكخراوی تیرۆرستی داعشەوەو جگە لە بەشداریكردنی شەرەكانی دژ بە هێزەكانی پێشمەرگە لە سنوری حەویجە هاوكات دەستیان هەبووە لە چاندنی چەندین بۆمب لە سنوری باجوان و یایچی و عەمەل شەعبی و ناوچەی پیشەسازی و تەقاندنەوەیان بە هێزەكانی پێشمەرگەداو هەروەها تەقاندنەوەی بۆڕیە نەوتیەكانی سنورەكانی دوبز و مولتەقاو یایچی و خەبازە.
