حكومەتی هۆڵەندا ئەركە سەربازییەكانی دژبە چەكدارانی داعش لە عێراق و كوردستان بۆ ماوەی ساڵێكی دیكە درێژكردەوە.
مارك روت، سەرۆك وەزیرانی هۆڵەندا رایگەیاند، وڵاتەكەی بە چوارسەدو پەنجا ڕاوێژكاری سەربازی ڕاهێنان بە هێزە عێراقییەكان دەكات و هاوكات بە چوار فرۆكەی ئێف شانزەی بەشداری هێرشە ئاسمانییەكانی هاوپەیمانانی كردووە لە شەڕی دژ بە داعش.
لە سەرەتای مانگی ئایاری ڕابردوودا وەزیری بەرگری هۆڵەندا سەردانی عێراق و هەرێمی كوردستانی كرد و بەڵێنی دا ڕاهێنان بە هێزە عێراقییەكان و پێشمەرگە بكات و پاڵپشتی عێراقییەكان بكات لە شەڕی دژی داعش.
لە مانگی ئابی ساڵی ڕابردوودا، هاوپەیمانییەك بە سەرۆكایەتی ئەمریكا بۆ لێدانی داعش پێكهات كە زیاتر لە شەست وڵات تیایدا بەشدارن، زۆرێك لەو وڵاتانە جگە لە ئەنجامدانی هێرشی ئاسمانیی، بە ناردنی ڕاوێژكار و كەلوپەلی سەربازی بۆ عێراق ڕووبەڕووی داعش بوونەتەوە.
