برای به‌ڕێز وڵاتێك سه‌رۆكی په‌رله‌مانه‌كه‌ی ئیخوان بێت، جێگری سه‌رۆكی په‌رله‌مانه‌كه‌ی كۆنه‌ ئیسلامی بێت و له‌به‌ر به‌رژه‌وه‌ندی بووبێت به‌ بارتی، سكرتێری په‌رله‌مانه‌كه‌ی ئیخوان بێت، سه‌رۆكی لیژنه‌ی مافی مرۆڤی له‌ په‌رله‌مان ئیخوان بێت، پارتی و یه‌كێتی له‌به‌ر لاوازی خۆیان هه‌میشه‌ موغازه‌له‌ی ئیسلامی سیاسی بكه‌ن و به‌ حیسابی خۆیان بۆ رێگرتن له‌ زیادبوونی نفوزی یه‌كگرتوو، كۆمه‌ڵی ئیسلامی پشتگیری عه‌بدوله‌تیفی سه‌له‌فی بكه‌ن، بزووتنه‌وه‌ی گۆڕانه‌كه‌ی كه‌ رۆشنبیرانی وه‌كو به‌ڕێزیشتان به‌ شان و باڵیا هه‌ڵده‌ده‌ن، هیچ دیدو بۆچوونێكی له‌سه‌ر شوێن و پێگه‌ی ئایین نییه‌ له‌ كوردستانداو رێكخه‌ره‌كه‌ی ئه‌ویش موغازه‌له‌ی ئیسلامیه‌كان ده‌كات.
بۆیه‌ چاوه‌ڕوانی ئه‌وه‌ بكه‌ نه‌ك قانع و بێكه‌س و گۆران و چه‌ندین شاعیرو نووسه‌ری تر له‌سه‌ر بیروبۆچوونه‌كانیان ته‌كفیر بكه‌ن به‌ڵكو ئه‌گه‌ر وه‌ها بڕوات ره‌نگه‌ له‌ ئاینده‌ی نزیكدا بێجگه‌ له‌ شیعری ئایینی هه‌موو شیعرێك قه‌ده‌غه‌ بكرێت، بێجگه‌ له‌ موناجاتی ئایینی هه‌موو گۆرانیه‌ك قه‌ده‌غه‌ بكرێت، بێجگه‌ له‌ فیلمی یوسف و فلیمه‌ ئیسلامییه‌كانی تر هه‌موو جۆره‌ فلیمێكیش قه‌ده‌غه‌ بكرێت..
ره‌نگه‌ تۆ لێره‌دا به‌وه‌ڵام هاتبیت له‌به‌رئه‌وه‌ی سوكایه‌تی به‌ شاعیرێكی نیشتیمانپه‌روه‌رو پێشكه‌وتنخوازی وه‌كو قانع كراوه‌ كه‌ باپیری ئێوه‌یه‌، ئه‌و هه‌ڵوێسته‌ باشه‌ به‌ڵام كاری رۆشنبیری جیدیه‌ به‌گشتی ئه‌فه‌رۆزی ئه‌و عه‌قڵیه‌ته‌ ئیداری و سیاسی و حیزبیه‌ بكات كه‌ زه‌مینه‌ی بۆ ئیسلامیه‌كان خۆشكردووه‌ به‌مجۆره‌ ره‌فتار بكه‌ن و رۆژ به‌ رۆژ په‌راوێزی ئازادی وه‌ها ته‌سك بكه‌نه‌وه‌ كه‌ ئاینده‌ی ئه‌م وڵاته‌ به‌ره‌و نادیارێكی ترسناك بجێت، له‌وه‌شدا حیزبه‌ به‌ ناو عه‌لمانیه‌كان به‌رپرسیارێتی ئه‌خلاقییان به‌رده‌كه‌وێت كه‌ ئه‌وان هه‌رسێكیان پارتی یه‌كێتی گۆڕان به‌رپرسن له‌ په‌ره‌سه‌ندنی بیری ئیسلامی سیاسی و سه‌له‌فی.
دیاره‌ هیچ كام له‌ ئێمه‌ دژی ئه‌وه‌ نین كه‌ باوباپیرمان چۆن به‌ هێمنی په‌یڕه‌وی ئایینی ئیسلامیان كردووه‌و بگره‌ به‌و شێوه‌ هێمن و گونجاوه‌ی باوباپیرانمان په‌یڕه‌‌وی ئیسلامیان كردووه‌و ئیسلام بۆ ئه‌وان و بۆ زۆرینه‌ی مسوڵمانانی كوردستان په‌یوه‌ندی تاكه‌كه‌س و خوای خۆیه‌تی، له‌م باره‌شدا ئیسلام نه‌زیانی هه‌یه‌و نه‌ زیانی ئه‌وتۆی له‌ كۆمه‌ڵگه‌ داوه‌ به‌ڵكو زۆر شتیشی بۆ كۆمه‌ڵگه‌ پاراستووه‌، به‌ڵام ئیسلامی سیاسی و سه‌له‌فیه‌كان ئه‌و بنه‌مایانه‌شیان له‌ كوردستاندا هه‌ڵوه‌شاندۆته‌وه‌و بووه‌نه‌ته‌ مایه‌ی ترس و دڵه‌ڕاوكێ بۆ زۆرینه‌ی كۆمه‌ڵگه‌و به‌دڵنیاییه‌وه‌ ئه‌گه‌ر به‌ته‌واوی باڵاده‌ست بن ئه‌وا نه‌ك رێگا له‌ هه‌موو پێشكه‌وتنێك ده‌كرن به‌ڵكو ئه‌وه‌ی باسی كوردایه‌تیش بكات ده‌شێ ته‌كفیری بكه‌ن..
