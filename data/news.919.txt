 ئەو کچە کوردەی بۆ یەکەمجار لەسەر ئاستی عیراق توانی ببێتە فڕۆکەوان و گەورەترین فڕۆکەی عیراقی لێ بخوڕێت، لەدیدارێکدا لەگەڵ SNN باس لەسەرکەوتنەکانی لەبواری فرۆکەوانی دەکات و داواش لەکچانی کورد دەکات، نەترسن و ھەوڵ بۆ بەدیھێنانی ھیواو ئامانجەکانیان بدەن، دەشڵێت: " لێخوڕینی فڕۆکە ئاسانە بەڵام خوێندن و فێربوونی قورسە".
وەرتێ ئەبوبەکر عەلی لەدایکبووی ساڵی ١٩٩١ لەسلێمانیەو لەساڵی ١٩٩٢ەوە لەگەڵ خانەوادەی لەوڵاتی دانیمارک نیشتەجێبووە، لەچەند ڕۆژی ڕابردووشدا وەک یەکەم کچە کوردی فڕۆکەوان دەرکەوت و یەکەم گەشتی لەبەغداوە بۆ قاھیرەی پایتەختی میسر ئەنجامدا.
وەرتێ باس لەسەرەتای خوێندنی فڕۆکەوانی و سەردانی بۆ بەغدا دەکات و ئەوەدەخاتەڕوو، " ھەر لەمنداڵیەوە حەزو خولیای زۆرم بۆ بواری فڕۆکەوانی ھەبووە، لەدانیمارکیش دوای ئەوەی خوێندنی ئامادەییم تەواوکرد، چوومە کۆلێژ لەبەشی فرۆکەوانی درێژەم بەخوێندنداو بڕوانامەم لەبوارەکەی خۆم بەدەستھێنا، دواتر لەساڵی ٢٠١٥ لەڕێگەی کەسێکەوە ئاگادارکرامەوە کە خولێکی فرۆکەوانی لەبەغدا دەکرێتەوەو پێویستیان بەفڕۆکەوان ھەیە، بۆیە سەردانی بەغدام کردو دوای تەواوکردنی مامەڵەو ڕێکارە یاساییەکان بەشداریم لەخولەکاندا کردو بۆماوەی ساڵ و نیوێک لەمەشق و ڕاھێنان و خوێندن توانیم وەربگیرێم و سەرکەوتوو بم".
ئەو کچە کوردە فڕۆکەوانەی عیراق باسی سەرەتای لێخوڕینی فڕۆکەی لەعیراق کردو وتی: "سەرەتا فرۆکەی بچوکم لێخوڕی، دواتر کۆرسێکم وەرگرت بۆئەوەی ڕاھێنان لەسەر لێخوڕینی فڕۆکەی گەورە لەجۆرێ ٧٣٧-٨٠٠ لەجۆری بۆینگ بکەم، بەخۆشحاڵیەوە لەوەشدا سەرکەوتوو بووم و توانیم بڕوانامە بەدەستبھێنم، لە ١٢ی ئاداری ئەمساڵیش چووین بۆ دوبەی بەمەبەستی بینینی خولێک و لە ٢ی ئایار گەڕاینەوە بۆ بەغداو دەستمان بەلێخوڕینی فڕۆکەی گەورەکرد، یەکەم گەیشتشم لە ١١ی ئایار لەبەغداوە بۆ قاھیرە بوو".
وەرتێ ئەبوبەکر باس لەبەدیھێنانی خولیاو ئاواتەکانیش دەکات و ئاماژە بۆئەوەدەکات کەھەموو ئاواتێکی ھاتۆتە دی، وەک خۆی دەڵێت:" لەمنداڵیەوە گەورەترین ئاواتم ئەوە بوو ببم بەفڕۆکەوان و لەوڵاتەکەی خۆم خزمەت بکەم".
ئەوەشی ڕاگەیاند کە بەشێکی زۆری ئاواتەکەی ئەوەبووە کە لەکاتی بوون بەفڕۆکەوان، بۆ کچانی کوردی بسەلمێنێت ھیچ کارێک قورس نییە، ئەگەر ھەوڵی بۆ بدەن، داوادەکات، حەزو خولیای ھەر کارێکیان ھەیە بەردەوامی پێ بدەن و دڵنیابن سەرکەوتوو ئەبن لەبوارەکەی خۆیاندا.
لەبارەی پرۆژەی داھاتووی و ئامانجی داھاتووی، ناوبراو ئەوەیخستەڕوو، "پرۆژەی داھاتووم ئەوەیە زیاتر برەو بەکارەکەی خۆم بدەم و سەرکەوتنی زیاتر بەدەستبھێنم، حەز دەکەم ببم بەکابتن، چونکە لەئێستادا پلەکەم لەبواری فڕۆکەوانی فۆریست ئۆفیس (یاریدەدەر)ە".
ئەو کچە کوردە پەیامی بۆ کچانی کورد ھەیەو داوایان لێدەکات نەترسن و لەدرێژەی دیدارەکەیدا لەگەڵ SNN ئاماژە بەوەدەکات، ھیچ جیاوازییەک نییە لەنێوان کوڕو کچ، ئەوەی جیاوازی دروستدەکات تەنھا رێژەی ھەوڵدانە بۆ گەیشتن بەئامانجەکان و دەڵێت: "ئەگەر مەبەستەکەت دیاربێت ھەر دەگەیت بەئامانج، ھەرچەند من زۆر زۆر ھەوڵمدا، بەڵام کەسێک ئاواتێکی ھەبێت و بەبێ ترس ھەوڵی بۆ بدات بێگومان پێی دەگات، من ئێستا لێمدەپرسن ناترسیت لەکاتی لێخوڕینی فرۆكه‌، لەکاتێکدا من کارەکەمم خۆشدەوێت ئیتر بۆچی لێی بترسم".
باسی لەو ترسەش کرد کە لەناو فڕۆکەدا توشی ھەموو کەسێک دەبێت و وتی: "بۆ یەکەمجار کە سواری فرۆکە دەبیت ترس ھەیە، سەرەتا کە بەتەنھا فڕۆکەم لێخوڕی ترسێکم ھەبوو، بەڵام دەبێت ناچار بیت لەوکاتەدا پشت بەخۆت ببەستیت، لەکاتێکدا ئەگەر ترست ھەبێت، ناتوانیت بڕوانامەش لەبوارەکەدا بەدەستبھێنیت، بۆیە لێخوڕینی فڕۆکە ئاسانە بەڵام خوێندن و فێربوونی کارێکی قورسە".
وتیشی: "ئێستا لەھیچ شتێک نەترساوم، بەڵام جارێکیان لەدانیمارک کێشەیەکم بۆ دروستبوو، ئەویش کارنەکردنی ڕادیۆی فرۆکەکە بوو، لەڕێگەی ئامێری پرسکردنەوە توانیم گرفتەکە چارەسەر بکەم".
بەوتەی وەرتێ ئەبوبەکر، ھەموو جۆرە پشکنینێک بۆئەو کەسانە دەکرێت کە دەیانەوێت لەبواری فرۆکەوانیدا بخوێنن و ئەوەش ڕادەگەیەنێت کە بۆ جێبەجێکردنی مەرجەکانی فڕۆکەوانی، لەدانیمارک کە ھەموو پشکنینێکم ئەنجامدا.
ئەوەش دەڵێت: "تەنانەت پشکنینی خوێن و دڵ و فشاری خوێن و ھەموو جۆرە پشکنینێکی جەستەیان بۆ کردم، بۆئەوەی بڕوانامەم پێبدەن و ڕێگەم پێ بدەن کە فرۆکە لێبخوڕم".
لەبارەی مانەوەشی لەبەغداو بەربەستەکانی بەردەمی، وەرتێ ئەبوبەکر ئاشکرایکرد، "لەبەغدا دەمێنمەوەو ناترسم و یەکێکم لەو کچانەی کە ھەرگیز ترسم تێدا نییەو لەشوێنی ئێستاشم زۆر رازیم، ھەر بۆیە لەبەغدا دەمێنمەوەو نیشتەجێ دەبم و بەمزوانەش ناگەڕێمەوە دانیمارک".
سوپاسی ھەموو ئەوانەشی کرد کە ھاوکاری بوون بەتایبەت کەسوکارەکەی و کازم فنجان وەزیری گواستنەوەو گەیاندنی عیراقی بکەم زۆر یارمەتی داوە بۆ سەرکەوتن و بەدەستھێنانی بڕوانامەی لێخوڕینی فڕۆکەی گەورە.
