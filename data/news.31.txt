ره‌نگه‌ شتگه‌لێكی زۆر نه‌بێت كه‌ ده‌وڵه‌تی ئیسلامی‌و جۆن ستیوارت‌و مه‌سعود بارزانی، سه‌رۆكی كوردستانی عیراق له‌سه‌ری كۆك بن، به‌ڵام ته‌نها یه‌ك شت هه‌یه‌: كاریگه‌ری خراپی رێككه‌وتننامه‌ی سایكس پیكۆ، رێكه‌وتننامه‌یه‌كی نهێنی بۆ دابه‌شكردنی رۆژهه‌ڵاتی ناوه‌ڕاست كه‌ له‌نێوان فه‌ڕه‌نسا‌و به‌ریتانیادا واژۆكرا‌و ئه‌م هه‌فته‌یه‌ 100 ساڵ به‌سه‌ریدا تێپه‌ڕده‌بێت.
ئه‌و رێكه‌وتنامه‌یه‌ بۆته‌ زانیارییه‌كی ته‌قلیدی بۆ مشتومڕكردن وه‌كو جۆ بایدن، جێگری سه‌رۆكی ئه‌مریكا به‌مدواییانه‌ وتی "كێشه‌كانی ڕۆژهه‌ڵاتی ناوه‌ڕاست له‌سنووری ده‌ستكردو ده‌وڵه‌تی دروستكراو له‌سه‌ر بنه‌مای  چه‌ندین گروپی ئیتنیكی‌و ئاین‌و كلتوریی جیاواز سه‌رچاوه‌ ده‌گرێت".
گومانی تێدانیه‌ ئیمپرالیزمی رۆژئاوایی كاریگه‌ری خراپی له‌سه‌ر مێژووی ڕۆژهه‌ڵاتی ناوه‌ڕاست دروستكردووه‌، به‌ڵام ئایا سایكس-پیكۆ ئامانجی راسته‌قینه‌ی ئه‌م ڕقه‌یه‌؟
ئه‌و سنورانه‌ی ئه‌مڕۆ هه‌ن -ئه‌و سنورانه‌ی كه‌ ده‌وڵه‌تی ئیسلامی بانگه‌شه‌ی سڕینه‌وه‌یان ده‌كات- له‌ ڕاستیدا له‌ ساڵی ١٩٢٠-وه‌ دروستبوون‌و له‌وكاته‌وه‌ چه‌ندینجار گۆڕانكاری به‌سه‌رداهاتووه‌.
نه‌خشه‌ی ده‌سه‌ڵاتی فه‌ره‌نسا‌و به‌ریتانیا له‌ ڕۆژهه‌ڵاتی ناوه‌ڕاست، ئه‌و سنورانه‌ ته‌نیا ڕه‌نگدانه‌وه‌ی یه‌ك پلان نیه‌ به‌ڵكو ڕه‌نگدانه‌وه‌ی چه‌ندین پێشنیاری هه‌لپه‌رستانه‌ی ستراتیژیسته‌ ڕكابه‌ره‌كانه‌ له‌ پاریس و له‌نده‌ن، هه‌روه‌ها سه‌ركرده‌ لۆكاڵییه‌كانی ڕۆژهه‌ڵاتی ناوه‌ڕاست.
سه‌باره‌ت به‌وه‌ی ئه‌و پلانانه‌ هه‌رچی كێشه‌یه‌كیان دروست كردبێت، بیرۆكه‌ ئه‌ڵته‌رناتیڤه‌كان بۆ دابه‌شكردنی ناوچه‌كه‌ ڕه‌نگه‌ زۆر خراپتربووبێت.
دروستكردنی چه‌ندین وڵات له‌چه‌ندین خاكی جیاواز بریتییه‌ له‌ پرۆسه‌یه‌كی توندوتیژ و ناكامڵ.
له‌مانگی ئایاری ساڵی 1916دا مارك سایكس، دیپلۆماتكاری به‌ریتانی‌و فرانچیسكۆ جۆرجیس پیكۆ، هاوتا فه‌ڕه‌نسییه‌كه‌ی، پلانێكیان داڕشت بۆ زامنكردنی ئه‌وه‌ی دوای شكستپێهێنانی خه‌لافه‌تی ئیمپراتۆریه‌تی عوسمانی له‌جه‌نگی جیهانی یه‌كه‌مدا، هه‌ردوو فه‌ڕه‌نسا‌و به‌ریتانیا پشكێكی دادپه‌روه‌رانه‌یان ده‌ستبكه‌وێت له‌ ده‌ستكه‌وته‌كانی شه‌ڕی داگیركردنی ناوچه‌كانی ژێر ده‌سه‌ڵاتی ئیمپراتۆریه‌تی عوسمانی.
به‌ریتانیاو فه‌ڕه‌نسا له‌و ڕێككه‌وتنه‌دا مافی كۆنترۆڵكردنی ئه‌و ناوچانه‌یان به‌خۆیان به‌خشی كه‌ به‌رژه‌وه‌ندی ستراتیژی و تایبه‌تی ئابووری خۆیان هه‌یه‌.
فه‌ره‌نسا په‌یوه‌ندی بازرگانی له‌گه‌ڵ وڵاتانی شامدا هه‌بوو، له‌مێژبوو مه‌سیحییه‌كانی ئه‌و ناوچه‌یه‌ی په‌روه‌ده‌كردبوو.
به‌ریتانیاش مه‌به‌ستی بوو ڕێگای بازرگانی بۆ هیندستان له‌ڕێگای  كه‌ناڵی سویس‌و كه‌نداوی فارسه‌وه‌ مسۆگه‌ر بكات.
به‌و ئه‌ندازه‌یه‌ی كه‌ پلانی سایكس پیكۆ هه‌وڵیدا بۆچوونی ئیتنیكه‌ لۆكاڵی‌و گروپه‌ ئاینی‌و كلتورییه‌كان، یان بۆچوونه‌كانیان له‌باره‌ی داهاتوه‌وه‌ به‌هه‌ندوه‌ربگرێت، پلانه‌كه‌ به‌ڵێنێكی شاراوه‌ی تێدابوو بۆ دروستكردنی ده‌وڵه‌تێك یان چه‌ند ده‌وڵه‌تێكی عه‌ره‌بی- به‌دڵنیاییه‌وه‌ له‌ژێر هه‌ژموونی فه‌ڕنسی‌و به‌ریتانیدا-.
خه‌ونی فه‌یسه‌ڵ، بۆ دروستكردنی شانشینێكی عه‌ره‌بی یه‌كگرتوو له‌مانگی ئازاری ١٩٢٠-دا، فه‌یسه‌ڵ بن حسێن، كه‌ پێشه‌نگی سوپای عه‌ره‌بی ده‌كرد له‌جه‌نگی به‌ریتانیا دژی عوسمانییه‌كان له‌میانی جه‌نگی جیهانی یه‌كه‌مدا، بووه‌ سه‌ركرده‌ی شانشینی عه‌ره‌بی سه‌ربه‌خۆ له‌سوریا كه‌ پایته‌خته‌كه‌ی دیمه‌شق بوو، به‌نیازبوو سنوره‌كه‌ی درێژبكاته‌وه‌ بۆ سوریای ئێستا‌و ئوردن‌و ئیسرائیل و به‌شێكی توركیا، به‌ڵام عیراقی له‌خۆنه‌گرتبوو.
ئایا نه‌خشه‌كه‌ی فه‌یسه‌ڵ جێگره‌وه‌یه‌كی ڕاسته‌قینه‌ بووه‌ بۆ ئه‌و سنوره‌ ده‌ره‌كیه‌ سه‌پێنراوانه‌ی كه‌ دواجار دانران؟ هه‌رگیز وه‌ڵامی ئه‌م پرسیاره‌ نازانین.
فه‌ره‌نسییه‌كان كه‌ دژایه‌تی ئه‌م پلانه‌یان كرد، سوپاكه‌ی فه‌یسه‌ڵیان له‌حوزه‌یرانی هه‌مان ساڵدا شكستپێهێنا.
به‌ڵام ته‌نانه‌ت ئه‌گه‌ر شكستیان به‌سوپای فه‌یسه‌ڵ نه‌هێنایه‌، خواست‌و مافه‌ ناوچه‌ییه‌كانی فه‌یسه‌ڵ ده‌یخسته‌ ململانێیه‌كی ڕاسته‌وخۆوه‌ له‌گه‌ڵ مه‌سیحییه‌ مارۆنیه‌كاندا كه‌ له‌و وڵاته‌ی ئێستا لوبنانی پێكهێناوه‌ هه‌وڵی سه‌ربه‌خۆییان ده‌دا، هاوكات جوله‌كه‌كانیش له‌وكاته‌دا پڕۆژه‌ی دروستكردنی ده‌وڵه‌تی زایۆنیان له‌ فه‌له‌ستیندا داڕشتبوو، هه‌روه‌ها  توركه‌ نه‌ته‌وه‌په‌رسته‌كانیش هه‌وڵیانده‌دا توركیا یه‌كبخه‌ن.
كاتێك فه‌ره‌نسا كۆنترۆڵی ئه‌و ناوچانه‌ی كرد كه‌ سوریای ئێستا پێكده‌هێنێت، پلانه‌كه‌ی پاریس ئه‌وه‌بوو ناوچه‌كه‌ بۆ چه‌ند ده‌وڵه‌تۆچكه‌یه‌ك له‌ژێر كۆنترۆڵی خۆیاندا دابه‌شبكه‌ن.، به‌پێی ئه‌و پلانه‌ ده‌بوایه‌ سوریا له‌سه‌ر بنه‌مای ئیتنیكی‌و ناوچه‌گه‌رێتی‌و تایه‌فه‌گه‌ری دابه‌شبكرایه‌، ده‌وڵه‌تێك بۆ عه‌له‌وییه‌كان و یه‌كێكی تر بۆ دروزییه‌كان و یه‌كێكیش بۆ توركه‌كان و دوو ده‌وڵه‌تۆچكه‌ی دیكه‌ش له‌ ناوچه‌كانی ده‌وروبه‌ری گه‌وره‌ترین دوو شاری ناوچه‌كه‌، كه‌ بریتی بوون له‌ شاری دیمه‌شق و شاری حه‌له‌ب، دروستبكرایه‌.
مه‌به‌ستی ئه‌م دابه‌شكردنه‌ ڕه‌شبینانه‌‌و ستراتیژی دژ بریتی بوو له‌شكستپێهێنانی داواكانی عه‌ره‌به‌ نه‌ته‌وه‌په‌رسته‌كان بۆ دامه‌زراندنی ده‌وڵه‌تی گه‌وره‌ی سوریا.
ئه‌مڕۆش، كه‌ پێنج ساڵ به‌سه‌ر شه‌ڕی ناوخۆدا تێپه‌ڕده‌بێت له‌سوریا، جارێكی تر پێشنیارده‌كرێت ئه‌و وڵاته‌ دابه‌شبكرێت، وه‌كو ئه‌ڵته‌رناتیڤێكی ڕاسته‌قینه‌تر بۆ ئه‌وه‌ی ده‌وترێت سوریا ده‌وڵه‌تێكی دروستكراوه‌، به‌ڵام كاتێك فه‌ره‌نسییه‌كان نزیكه‌ی سه‌ده‌یه‌ك له‌مه‌وبه‌ر هه‌وڵیاندا سوریا پارچه‌پارچه‌ بكه‌ن، دانیشتوانی ناوچه‌كه‌ به‌سروش وه‌رگرتن له‌ بیرۆكه‌كانی یه‌كێتی سوریا یان یه‌كێتی عه‌ره‌ب به‌سه‌رۆكایه‌تی ڕابه‌ره‌ نه‌ته‌وه‌ییه‌ نوێیه‌كان، ئه‌وه‌نده‌ به‌توندی رووبه‌ڕووی پلانی دابه‌شكردنه‌كه‌ بوونه‌وه‌، كه‌ فه‌ڕه‌نسا وازی له‌پلانه‌كه‌ هێنا.
له‌ساڵی ١٩١٩دا  سه‌رۆك ودرۆ ویلسۆن، سه‌رۆكی ئه‌وكاته‌ی ئه‌مریكا وه‌فدێكی  نارد بۆ باشتر دابه‌شكردنی‌ ناوچه‌كه‌.
هێنری كینگ، پیاوێكی ئاینی، چارلز كره‌ین، پیشه‌سازكارێك به‌سه‌دان چاوپێكه‌وتنیان سازدا بۆئه‌وه‌ی نه‌خشه‌یه‌ك ئاماده‌بكه‌ن تا له‌گه‌ڵ خه‌ونی مافی بڕیاردانی چاره‌نووسی نه‌ته‌وه‌یدا یه‌كبگرێته‌وه‌.
ئایا ئه‌وه‌ هه‌لێكی له‌ده‌ستچوو بوو بۆ دوباره‌ نه‌خشه‌ كێشانه‌وه‌ی "ڕاسته‌قینه‌ی" سنوره‌كان؟ پڕه‌ له‌گومان.
دوای لێكۆڵینه‌وه‌یه‌كی وریایانه‌، كینگ و كره‌ین بۆیان ده‌ركه‌وت ئه‌ركه‌كه‌ چه‌نده‌ سه‌خته‌: ئه‌وان جیاوازییان تێكه‌وت له‌نێوان ئه‌وه‌ی لوبنان بكرێته‌ ده‌وڵه‌تێكی سه‌ربه‌خۆ یان بكرێته‌ به‌شێكی سوریا به‌ڵام "ئۆتۆنۆمییه‌كی سنورداری" هه‌بێت.
پێیانوابوو واباشتره‌ كورده‌كان بلكێنرێن به‌عیراق یان ته‌نانه‌ت توركیاوه‌.
هه‌روه‌ها پێیانوابوو سونه‌و شیعه‌ گونجاوه‌ له‌خاكی عیراقدا پێكه‌وه‌بژین.
له‌كۆتاییدا به‌ریتانیاو فه‌ره‌نسا سه‌رجه‌م پێشنیاره‌كانیان پشتگوێخست.
به‌ڵام ته‌نانه‌ت ئه‌گه‌ر گوێیان بگرتایه‌، ئه‌وا ڕه‌نگه‌ شته‌كان ئه‌مڕۆ خراپتر یان وه‌كو یه‌ك بوایه‌.
