ئاماره‌كانی "Platts" كه‌ ئیداره‌ی وزه‌ی فریاگوزاری ئه‌مریكا، بڵاویكرده‌وه‌، رایده‌گه‌یه‌نێت، ویلایه‌ته‌ یه‌كگرتووه‌كانی ئه‌مریكا هاورده‌كردنی نه‌وتی عیراقی له‌ نێوان مانگه‌كه‌كانی ئاب و ئه‌یلوولی رابردوو، دووهێنده‌ كرده‌وه‌، ئه‌مه‌ش بووه‌ هۆی دابه‌زینی نرخی نه‌وتی خاو بۆ كه‌مترین ئاست له‌ماوه‌ی چوار مانگی رابردوودا.
به‌پێی ئاماره‌كه‌، كڕینی ئه‌و بڕه‌ زۆره‌ی نه‌وت، ژماره‌ی یه‌ده‌گی نه‌وتی ئه‌مریكای زیادكرد، به‌هۆیه‌وه‌ نرخی نه‌وتی خاو دابه‌زی تا گه‌یشته‌ ئاستی 40.06 دۆلار بۆ هه‌ر به‌رمیلێك.
دابه‌زینی نرخی نه‌وت له‌ كاتێكدایه‌، ناوچه‌ی خۆرهه‌ڵاتی ناوه‌ڕاست له‌بارێكی ناسه‌قامگیری خراپدایه‌، به‌تایبه‌ت له‌ دوای هه‌ردوو هێرشه‌كه‌ی سه‌ر پاریس و فڕۆكه‌ نه‌فه‌رهه‌ڵگره‌كه‌ی رووسیا كه‌ له‌ ئاسمانی سینا له‌ میسڕ، خرایه‌خواره‌وه‌، به‌دوای ئه‌و هێرشانه‌دا، هه‌ریه‌ك له‌ رووسیا و فه‌ره‌نساو ئه‌مریكا، هێرشه‌كانیان بۆ سه‌ر داعش، چڕكردووه‌ته‌وه‌.
بۆیه‌ زۆرجار له‌كاتی دروستبوونی دۆخێكی له‌و شێوه‌یه‌، نرخی نه‌وت به‌رزده‌بێته‌وه‌، چونكه‌ ترس له‌ كه‌مبوونه‌وه‌ی هه‌نارده‌ی نه‌وت دروست ده‌بێت، به‌ڵام ئه‌مجاره‌یان پێچه‌وانه‌یه‌، وه‌ك CNN ئاماژه‌ی پێداوه‌.
