بەھۆی قەیرانی داراییەوە ماوەی زیاتر لە ساڵێکە موچەی ژنانی شاخ راگیراوە، ئەندامێکی لیژنەی (ژنانی شاخ)یش ھۆکاری راگرتنی موچەکە ئاشکرا دەکات و راشیدەگەیەنێت: لەڕێگەی لیژنەیەکی تایبەتەوە پێداچوونەوە بە لیستی ئەو ژنانەدا دەکرێت کە بەناوی ژنانی شاخەوە موچەیان بۆ بڕاوەتەوە.
وتیشی: بەھۆی کێشەو گرفتی زۆرەوە، نیگەرانی لای بەشێک لەو ژنانە دروستببوو، دواتربەھۆی قەیرانی دراییەوە زیاتر لەساڵێکە ئەو ھاوکارییە راگیراوە.
مھاباد  شێخ  محەمەد ئەمین، ئاماژەی بەوەشکرد کە پێشتر داوایان لە پەرلەمانی کوردستان کردبوو، یاسایەک دەربکەن، بۆ ئەوەی ھیچ جیاوازیەک  لەنێوان ژنانی شاخ و پیاوانی شاخدا نەکرێت.
بەگوێرەی زانیارییەکانی SNN ژمارەیەکی زۆر ژن کە خەباتی شاخیان نەبووە، ناویان خراوەتە ناو لیستی ژنانی شاخ و ھاوکاری دارایی وەردەگرن.
وتیشی: لەئێستادا لیژنەیەک لەلایەن کۆمەڵەی پێشمەرگە دێرینەکانەوە پێکھێنراوە، بۆ پاکتاوکردنی لیستی ژنانی شاخ و دەرکردنی ئەو ژنانەی کە خەباتی شاخیان نەبووە.
