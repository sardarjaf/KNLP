حه‌سه‌ن روحانی‌ سه‌رۆكی‌ ئێران رایگه‌یاند، رێككه‌وتنه‌ ئه‌تۆمییه‌كه‌ی‌ نێوان ئێران و وڵاته‌ زلهێزه‌كانی‌ جیهان، سه‌ركه‌وتنێكی‌ سیاسی‌ بوو بۆ كۆماری‌ ئیسلامی‌.
سه‌رۆكی‌ ئێران له‌ میانی‌ دانیشتنێكی‌ ئه‌نجومه‌نی‌ وه‌زیرانی‌ ئه‌و وڵاته‌ كه‌ په‌خشه‌كه‌ی‌ له‌لایه‌ن ته‌له‌ڤیزیۆنه‌ فه‌رمییه‌كانه‌وه‌ گواسترایه‌وه‌، وتی‌: "كه‌س ناتوانێت بڵێت، ئێران خۆی‌ به‌ده‌سته‌وه‌داوه‌، به‌ڵكو رێككه‌وتنه‌كه‌ سه‌ركه‌وتنێكی‌ یاسایی‌ و ته‌كنیكی‌ و سیاسی‌ بوو بۆ ئێران".
دوێنێ‌ سێ‌ شه‌ممه‌، ئێران و گروپی‌ (5+1) رێكه‌وتنێكیان له‌سه‌ر دیاریكردنی‌ رێڕه‌وی‌ به‌رنامه‌ ئه‌تۆمییه‌كه‌ی‌ ئێران ئیمزاكرد كه‌ به‌رنامه‌ ئه‌تۆمییه‌كه‌ی‌ ئه‌و وڵاته‌ ده‌خاته‌ ژێر چاودێرییه‌كی‌ تونده‌وه‌ و دووریده‌خاته‌وه‌ له‌ سیما سه‌ربازییه‌كه‌ی‌، له‌به‌رانبه‌ریشدا سزا نێوده‌وڵه‌تییه‌كانی‌ سه‌ر تاران، هه‌ڵده‌گیرێن.
