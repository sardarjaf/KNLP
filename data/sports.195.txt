ئاشكرایه‌ ماوه‌ى پتر له‌ ساڵێكه‌ قه‌یرانى دارایى هه‌موو جومگه‌كانى ژیانى له‌ كوردستان ئیفلیج كردووه‌، وه‌رزشیش كه‌ كایه‌كى گرنگى ژیانه‌و هه‌وادارێكى بێ شومارى هه‌یه‌، یه‌كێكه‌ له‌و بوارانه‌ى كه‌ تارمایى ئه‌و قه‌یرانه‌ى له‌سه‌ره‌.
ساڵانى پێشوو هه‌رێمه‌كه‌مان زۆرترین جموجۆڵى وه‌رزشى به‌خۆیه‌وه‌ ده‌دیت، هـیچ شارو شارۆچكه‌یه‌ك له‌ چالاكیه‌ وه‌رزشیه‌كان بێبه‌ش نه‌ده‌بوو، وه‌رزش له‌ناخى هه‌مووماندا بوو، په‌یژه‌ى یاریگاو هۆڵه‌كان له‌ جه‌ماوه‌رو هه‌وادارى وه‌رزشى زرمه‌ى ده‌هات.
یاریزانه‌كان بۆ خه‌ون و ئاواته‌ گه‌وره‌كه‌یان ده‌جه‌نگان، وه‌لێ له‌ پڕ فیكه‌ى بڕیارێك هه‌مووانى راچڵه‌كاندو به‌ده‌نگێكى به‌رز گوتى: به‌سه‌، ئیتر كاتى خه‌و بینین نیه‌!
خولى تۆپى پێى كوردستان كه‌ مه‌به‌ستى سه‌ره‌كى نووسینه‌كه‌مه‌، ره‌نگه‌ ئه‌مساڵ به‌ هۆى قه‌یرانى داراییه‌وه‌ ركابه‌رییه‌كانى ئه‌نجامنه‌درێت، روودانى ئه‌م ئه‌گه‌ره‌ش گه‌وره‌ترین بومه‌له‌رزه‌یه‌ كه‌ زیانه‌كه‌ى به‌ر وه‌رزش و گه‌نج و لاوى ئه‌م وڵاته‌ ده‌كه‌وێت.
كاره‌ساتێكى گه‌وره‌یه‌ گه‌ر حكومه‌ت نه‌توانى بودجه‌یه‌كى ملیۆن دۆلارى بۆ ئه‌نجامدانى خولێكى تۆپى پێى یه‌ك ساڵى كه‌ بۆ لاوانمان له‌ خواردن و خواردنه‌وه‌ گرنگتره‌، دابین بكات، وێڕاى هه‌ستكردنمان به‌ سه‌ختى دۆخه‌كه‌و شه‌رى داعش و ئاڵۆزییه‌كانى دیكه‌، به‌ڵام پێموابێ ژماره‌ی داواكراو بۆ سازكردنى خوله‌كه‌ به‌و شیۆه‌ نیه‌، تا حكومه‌ت به‌رگه‌ى نه‌گرێ و بیانوو بۆ دابیننه‌كردنى بهێنێته‌وه‌ !
دیاره‌ له‌ ته‌رخانكردنى ئه‌و بڕه‌ش چه‌نده‌ مه‌به‌ستم سازكردنى لیگه‌كه‌یه‌، زیاتر له‌وه‌ گه‌ره‌كمه‌ حكومه‌ت وه‌رزش وه‌ك ئامرازێكى گرنگى به‌ره‌نگاربوونه‌وه‌و دوورخستنه‌وه‌ى گه‌نجان له‌ بیرى تووندڕه‌وى ئیسلامى و كۆچى به‌ لێشاوو و مادده‌ى هۆشبه‌ر به‌كاربێنێت، له‌ كاتێكدا داعش-ى دوژمن گه‌ر به‌ شه‌ریش نه‌توانێ به‌سه‌رماندا زالبێت، هه‌وڵى كۆنتڕۆڵكردنى ئه‌قلى لاوانمان ده‌دات، بۆیه‌ به‌ بڕواى من وه‌رزش فاكتەرێکی گرنگی هێورکردنەوەی گەنجانە، هەروەها كوشنده‌ترین چه‌كیشه‌ بۆ زاڵبوون به‌سه‌ر ئه‌و مه‌ترسیانه‌، كه‌وابێ وه‌رزش وەک کایە چه‌نده‌ گرنگه‌، ده‌شێ ئامانج و ستراتیژه‌كانى پشتى گرنگترو ده‌سكه‌وتى گه‌وره‌ترى لێ وه‌چنگ بخرێت.
بۆیه‌ داوا له‌ حكومه‌تى هه‌رێم ده‌كه‌م له‌ پێناو دوورخستنه‌وه‌ى ئه‌و مه‌ترسیانه‌ى له‌سه‌ره‌وه‌ ئاماژەم پێكرد، لایه‌نى كه‌م له‌م قۆناغه‌ هه‌ستیاره‌دا گرنگیه‌كى زیاتر به‌ وه‌رزش بدات، پێویستیشه‌ بۆ داهاتوو به‌ هه‌ماهه‌نگى ده‌زگا په‌یوه‌ندیداره‌كان و هاوكارى رۆژنامه‌نووسان، سیاسه‌تى به‌رێوه‌بردنى وه‌رزش جاریكى دیكه‌ دابڕێژرێته‌وه‌و ئالیه‌ت و میكانیزمى گونجاوترى بۆ بدۆزریته‌وه‌، تا له‌ هه‌ر چه‌شنه‌ قه‌یرانێ كاروانى پێشڤه‌چوونى وه‌رزش سست نه‌بێ.
هه‌رچى فیدراسیۆنى تۆپى پێ-شه‌، پێویسته‌ بۆ دەربازبوون لەم دۆخە به‌ دواى سپۆنسه‌رو ئه‌لته‌رناتیڤى دیكه‌دا بگه‌رێت، لایه‌نى كه‌م ده‌كرێ هاوشێوه‌ى زۆرێك له‌ وڵاتان ناوى خوله‌كه‌ و مافى په‌خشى ته‌له‌فزیۆنى به‌ كۆمپانیاو كه‌ناڵه‌كان بفرۆشێت و داهاته‌كه‌شى بۆ به‌رده‌وامى ركابه‌رییه‌كان خه‌رج بكات.
