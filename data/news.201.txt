ئازا ھەر لەمنداڵیەوە بەھۆی رەفتارە نەشیاوەکانی و زوو توڕەبوونی و ھەڵچوونی بەرامبەر قسە و مامەڵەکردنەکانی بەرامبەرەکانییەوە، خێزانەکەی نیگەران دەکات و زۆرکات بەریەککەوتنی لەگەڵیاندا دەبێت، ئەم رەفتار و کەسایەتیە شەڕەنگێزییەی دواجار دەبێتەھۆی ئەوەی بەدەستی خۆی دایک و باوکی و خوشکە ھەشت ساڵانەکەی بکوژێت.
ئازا-ی تەمەن ١٧ ساڵ کە ئەو کات خوێندکاری قۆناغی ئامادەیی بوو، بەھۆی کەسایەتیە شەڕەنگێزییەکەی و رەفتارە نەشیاوەکانی جگەلە چەند ھاورێیەکی کە رەفتار و کەسایەتیان نزیکبوو لەیەکەوە لەگەڵ کەسی دیکە ھەڵی نەدەکرد و بەردەوامیش کێشەی بۆ خێزانەکەی دروست دەکرد، باوک و دایکیشی پێوەی گرفتاربووبوون و ھیچ ئامۆژگاری و ھەڕەشەیەکی ئەوانیش کاریگەری لەسەری دروست نەدەکردن، بەڵام ئەوان کەمنداڵی خۆیان بوو بەناچاری ژیانیان لەگەڵیدا دەگوزەراندن.
ئازا، لەگەڕەکەکەی خۆیاندا لەگەڵ کچێکی ٢٤ ساڵ پەیوەندی خۆشەویستی دروست دەکات و تاوەکو دێنەسەرئەوەی ھاوسەرگیری بکەن، بەڵام ھەرزوو دایک و باوکی رازی نابن، بەھۆی ئەوەی جیاوازی تەمەنیان زۆرە و لەرەفتارەکانی کوڕەکەشیان دەترسن تووشی گرفتی زیاتریان بکات، چەندجارێکیش لەسەر ئەو کچە لەگەڵ دایک و باوکی دەمەقاڵی لەنێوانیاندا دروست دەبێت.
ئەم رەتکردنەوەیەی باوک و دایک زیاتر ئازا تووشی ھەڵچوون دەکات و بیرلەوەدەکاتەوە بیانکوژێت، رۆژێک پارە لە باوکی دەدزێت و دەمانچەیەک دەکڕێت، ئێوارەکەی لەکاتژمێر شەشدا پێش ئەوەی باوکی بگەڕێتەوە دەچێتەوە ماڵەوە و بابەتی ھاوسەرگیریەکەی لەگەڵ دایکی باسدەکاتەوە و دیسان دەبێتەوە بەناخۆشیان، بۆیە ئازا دەمانچەکەی دەردەھێنێت و دوو فیشەک بەدایکییەوە دەنێت و گیان لەدەست دەدات، دواتر خوشکە بچوکەکەی کە تەمەنی ھەشت ساڵە چاوی لێدەبێت، تەقە لەئەویش دەکات و دەیکوژێت و ھەر زوو لاشەکانیان دەشارێتەوە لەماڵەکەدا تا باوکی دێتەوە.
لەگەڵ کردنەوەی دەرگای ماڵەوەیان لەلایەن باوکییەوە، بەرەو ڕووی دەچێت و بەبێ ئەوەی ھیچ قسەیەکی لەگەڵدا بکات سێ فیشەک بەباوکیشیەوە دەنێت و دەیکوژێت و ھەڵدێت، دواتر دراوسێکان گوێیان لەدەنگی تەقەکردنەکان دەبێت و ئازا-ش دەبینن کاتێک ھەڵدێت، دەست بەجێ پۆلیس ئاگاداردەکەنەوە و دوای نزیکەی سێ کاتژمێر دەستگیردەکرێت.
لەکاتی پرۆسەی لێکۆڵینەوە و دادگایکردنیدا، لەو کاتەدا لێبوردنێکی گشتی دەردەکرێت و بەر لێبوردنەکە دەکەوێت و سزا وەرناگرێت و بەردەبێت،  لەکاتێکدا بەپێی یاسا لەو جۆرە تاوانەدا بەپێی یاسای نەوجەوانان بەھۆکاری ئەوەی کەسەکە ١٨ ساڵی تەواونەکردووە سزایی لە سێدارەدانی بەسەردا ناسەپێت و زۆرترین سزاش کە وەری بگرێت زیندانی ھەتا ھەتاییە.
بەھۆی ئەوەی ئەو تاوانە گەورەیەی ئەنجامدا و بەبێ سزاش ئازاکرا، بۆیە ھێندەی تر دەبێتە کەسێکی شەڕەنگێز و پڕ لەکێشە و بەردەوام کێشەی لەگەڵ خەڵکدا بۆ دروست دەبێت و چەندین تاوانی دیکەش ئەنجامدەدات، تاوەکو لەسەر تاوانێکی دزیکردن رۆژێک دەستگیردەکرێت و تاوانەکانی دیکەشی بەسەردا دەسەلمێندرێت، دواتر بەپێی ماددەی(٤٤٣) لەیاسای سزادانی عیراقی سزایی (١٥)ساڵ زیندانی بەسەردا دەسەپێنرێت.
