   كچه‌ خزمه‌تكارێك لای خانمێكی ده‌وڵه‌مه‌ند بوو، ده‌بوایه‌ ئه‌و خزمه‌تكاره‌ سه‌روكاری منداڵه‌ كچۆڵه‌كه‌ی بكات واته‌ بایه‌خی پێ بدات، كچۆڵه‌كه‌ وه‌ك تریفه‌ی مانگه‌شه‌و ته‌نك و ناسك بوو، پاك و بێگه‌رد چه‌شنی به‌فرێكی تازه‌ باریوو، خۆشه‌ویست وه‌ك خۆر، خزمه‌تكاره‌كه‌ به‌قه‌د خۆشه‌ویستی مانگ و خۆر منداڵه‌كه‌ی خۆش ویست، به‌ ئه‌ندازه‌ی خۆشویستنی خودی خوا ئازیزه‌كه‌ی، لێ رۆژێك منداڵه‌كه‌ ون بوو، كه‌سیش نه‌یزانی چۆن، بۆیه‌ خزمه‌تكاره‌كه‌ ده‌رچوو به‌دوایدا گه‌ڕا، به‌دوایدا هه‌موو شوێنێكی جیهان گه‌ڕا ، له‌ گشت شارووڵاتێكدا، ته‌نانه‌ت له‌ وڵاتی فارسیش، جا له‌وێ له‌ فارس خزمه‌تكاره‌كه‌ شه‌وێك گه‌یشته‌ تاوه‌رێكی نه‌قۆڵاوتاریك به‌ته‌نیشت رووبارێكی فراوان و تاریك و نوته‌ك، به‌ڵام له‌وێدا له‌ سه‌ره‌وه‌ له‌ نێو تاوه‌ره‌كه‌ تیشكێكی سوور داگیرسابوو، ئینجا خزمه‌تكاره‌ دڵسۆزه‌كه‌ له‌و تیشكه‌ی پرسی: ده‌كرێ پێم بڵێی منداڵه‌كه‌م له‌كوێیه‌؟ لێمان گوم بووه‌و ئه‌وه‌ بۆ ده‌ساڵیش ده‌چێ به‌دوای دا ده‌گه‌ڕێم.
كه‌واته‌، ده‌ ساڵی دیكه‌ش به‌دوای دا بگه‌ڕێ، تیشكه‌كه‌ پێی وت، ئینجا بۆی ده‌رچوو، ئیدی به‌و جۆره‌ خزمه‌تكاره‌كه‌ ده‌ ساڵی دیكه‌ش به‌دوای دا گه‌ڕا..له‌ گشت شوێنێك له‌ گشت رێچكه‌ لاوه‌كییه‌كانی سه‌ر زه‌وی، ته‌نانه‌ت له‌ فه‌ره‌نساش، له‌ فه‌ره‌نسادا شارێكی گه‌وره‌ و قه‌شه‌نگ هه‌یه‌ ناوی پاریسه‌، ئینجا گه‌یشته‌ ئه‌و شاره‌ش، ئێواره‌یه‌ك له‌ ته‌نیشت ده‌روازۆكه‌ی باخچه‌یه‌كی جواندا وه‌ستا، ده‌ستی به‌ گریان كرد، چونكه‌ نه‌یتوانی بوو منداڵه‌كه‌ی بدۆزێته‌وه‌، پاشان ده‌سه‌سڕه‌ سووره‌كه‌ی ده‌رهێنا بۆ ئه‌وه‌ی چاوه‌كانی پێ بسڕێته‌وه‌، له‌و كاته‌دا باخچه‌كه‌ كرایه‌وه‌و كچۆڵه‌كه‌ی هاته‌ده‌ر، ئه‌و بینی و له‌ جۆشوخرۆشی گوشادیا گیانی سپارد، له‌به‌رچی مرد؟ ئایا ئه‌مه‌ چ سوودێكی ده‌بێ بۆی؟ به‌ڵام ئه‌و له‌و ساته‌وه‌خته‌دا پیر بوو و چیدیكه‌ نه‌یده‌توانی به‌رگه‌ی ئه‌و هه‌موو شتانه‌ بگرێ، كچۆڵه‌كه‌ش ئێستاكه‌ خاتوونێكی جوان و قه‌شه‌نگه‌، گه‌رهاتوو رۆژێك تۆش پێی گه‌یشتی، ئه‌وه‌ گه‌رمترین سڵاومی پێ رابگه‌یه‌نه‌.
(1913)
   پێم وایه‌ پێشتر من ئه‌و دیمه‌نه‌م نووسیوه‌ته‌وه‌، لێ جارێكی دیكه‌ ده‌ینووسمه‌وه‌...له‌ به‌له‌مێكدا له‌ناوه‌ڕاستی ده‌ریاچه‌كه‌، ژن و پیاوێك رۆنیشتن، به‌ ئاسمانه‌ تاریكه‌كه‌وه‌ش زۆر بڵند مانگ دیار ده‌كه‌وێ، شه‌وگار ئارام و دڵرفێن، زۆر گونجاو بۆ سه‌ركێشیی ئه‌و ئه‌وینه‌ خه‌یاڵاویه‌، ئایا ئه‌و پیاوه‌ی له‌نێو به‌له‌مه‌كه‌دایه‌ رفێنه‌ره‌؟ داخوا ئافره‌ته‌كه‌، قوربانیه‌ به‌خته‌وه‌ره‌ دڵكوژه‌كه‌یه‌؟ ئێمه‌ ئا ئه‌مه‌ نازانین، ئێمه‌ ته‌نیا ئه‌وه‌ ده‌بینین چۆن چۆنی یه‌كتری ماچ ده‌كه‌ن، شاخه‌ تاریكه‌كه‌ش وه‌ك دێوه‌زمه‌یه‌كی سه‌ر رووی ئاوه‌ بریسكه‌داره‌كه‌ وایه‌... له‌سه‌ر كه‌ناره‌كه‌ش قه‌ڵایه‌ك یا خانوویه‌كی لادێییه‌ رۆشنایی به‌ په‌نجه‌ره‌كه‌یه‌وه‌ دیاره‌، نه‌ غه‌ڵبه‌غه‌لب، نه‌ ده‌نگه‌ده‌نگ، هه‌موو شتێ له‌ بێده‌نگییه‌كی ره‌ش، شیرین دا پێچراوه‌، ئه‌ستێره‌كان به‌بڵندایی ئاسمانه‌وه‌ ده‌ترووسكێنن، هه‌روه‌ها له‌ نزیكه‌وه‌ش له‌ دووری ژێره‌وه‌ی ئه‌و ئاسمانه‌ی به‌سه‌ر رووی ئاوه‌كه‌وه‌ راكشاوه‌، ئاویش دۆستی مانگه‌و بۆ بنه‌وه‌ی په‌لكێش كردووه‌، وا ئێستاش یه‌كتری ماچ ده‌كه‌ن، ئاوومانگ، هه‌روه‌ك دوو ئه‌ویندار.
مانگی قه‌شه‌نگ له‌ ئاودا نقووم بووه‌، هه‌روه‌ك شازاده‌یه‌كی گه‌نجی بوێر له‌ نێو تۆفانێكی ترسناكدا، له‌ ئاوه‌كه‌دا ره‌نگیداوه‌ته‌وه‌ ته‌بای رۆحێكی جوانی ئه‌ویندار ره‌نگپێدراو له‌ رۆحێكی دیكه‌ی تینووی خۆشه‌ویستی.. قه‌شه‌نگه‌ چۆن ئه‌و دڵداره‌ی له‌ خۆشی و  شادیا نقووم بووه‌، به‌ مانگ ده‌چێ، ئاوه‌كه‌یش چۆن به‌و دولبه‌ره‌ گوشاده‌ ده‌چێ، كه‌ دڵداره‌ شاهانه‌ییه‌كه‌ی له‌ ئامێز ده‌گرێ و ده‌ست له‌ملانێیه‌تی.
له‌ نێو به‌له‌مه‌كه‌دا ژن و پیاوه‌كه‌ به‌ته‌واوه‌تی كڕوكپ و ئارامن، ماچێكی بێ پسانه‌وه‌ دیلی كردوون، سه‌وڵه‌كانیش ته‌وه‌زه‌لانه‌ به‌سه‌ر ئاوه‌كه‌دا لێی راكشاون، ئایا ئه‌وان به‌خته‌وه‌رن؟ ئایا به‌خته‌وه‌ر ده‌بن؟ ئه‌و دووه‌ی لێره‌ له‌ نێو ئه‌و به‌له‌مه‌دان، ئه‌و دوو كه‌سه‌ی یه‌كتری ماچ ده‌كه‌ن؟ ئه‌و دوو كه‌سه‌ی تریفه‌ی مانگ به‌سه‌ر سه‌ریانه‌وه‌ ده‌شنێته‌وه‌؟ ئه‌و دوو كه‌سه‌ی كه‌وتوونه‌ته‌ داوی خۆشه‌ویستیه‌وه‌؟.
(1914)
- فالزه‌ر (1956 - 1878) له‌ شاری بیرل له‌ سویسرا له‌ دایك بووه‌، ده‌ستپێك ئاره‌زووی بووه‌ ببێته‌ ئه‌كته‌ری شانۆیی، به‌ڵام سه‌رنه‌كه‌وتووه‌، ئینجا رووی له‌ شیعر نووسین كردووه‌، یه‌كه‌مین كۆمه‌ڵه‌ شیعری ساڵی(1899) له‌ زیورخ بڵاوده‌كاته‌وه‌، پاشان ده‌چێته‌ به‌رلین، له‌وێ یه‌كه‌مین رۆمانی به‌ناوی(نه‌وه‌كانی تانیر)بڵاوده‌كاته‌وه‌ ئه‌و رۆمانه‌ وه‌ك یاداشتنامه‌ی خۆی وایه‌، تێیدا نووسه‌ر باس له‌ په‌یوه‌ندی له‌گه‌ڵ دایكی ده‌كات((من زۆر پێویستم به‌ مامڵه‌یه‌كی سۆزدارانه‌ هه‌یه‌، لێ ئه‌مه‌ هه‌رگیز رووی نه‌دا))دیاره‌ به‌ینی له‌گه‌ڵ بڵاوكه‌ره‌وه‌كانی – ناشر – نه‌گونجاوو باش نه‌بووه‌ ئه‌مه‌ش له‌ناخه‌وه‌ دووچاری نیگه‌رانی و قه‌یرانی ده‌روونی كردووه‌ به‌هۆی هه‌ستكردنی پێشوه‌خته‌ی به‌ شكست، بۆیه‌ رووی كردۆته‌ خواردنه‌وه‌ی كه‌هول و به‌ ده‌ست ده‌رده‌سه‌ریی سه‌رسه‌ختی گوزه‌ران تلاوه‌ته‌وه‌، ئینجا خانمێكی ده‌وڵه‌مه‌ندی نه‌ناسراو تا مردنی ده‌یگرێته‌ خۆی.
له‌ ساڵی(1913)به‌رلین جێدێڵێ جارێكی دیكه‌ به‌ره‌و بیرل به‌ڕێ ده‌كه‌وێ، له‌وێ له‌ هوتێلێكی خراپ  ده‌گیرسێته‌وه‌ بۆیه‌ باری ته‌ندروستی زۆر تێكده‌چێ، ساڵی(1925)رۆمانی(گوڵ)بڵاوده‌كاته‌وه‌، هه‌روه‌ها كۆمه‌ڵه‌ كارو به‌رهه‌می كورت كورت له‌ هه‌ندێ گۆڤارو پاشكۆی ئه‌ده‌بی بڵاوده‌كاته‌وه‌، كاتێك باری ته‌ندروستی له‌راده‌به‌ده‌ر تێكده‌چێ هه‌وڵی خۆكوشتن ده‌دات، له‌ ساڵی(1929) دووچاری شیزۆفرینیا ده‌بێ، به‌ پێی خۆی ده‌چێته‌ نه‌خۆشخانه‌ی ده‌روونی، فالزه‌ر دوا (27)ساڵی ته‌مه‌نی به‌بێده‌نگی و كڕوكپی به‌ڕێده‌كات تا ساته‌وه‌ختی مردنی تراجیدیانه‌ی له‌ شه‌وی له‌دایكبوونیدا له‌(1956) له‌ پیاسه‌یه‌كی شه‌وانه‌ی ئاساییدا، به‌فریش ده‌باری..نووسه‌ره‌كه‌مان له‌و باخه‌ی تیایه‌ به‌ته‌نیایه‌ به‌لا دا  دێت و ده‌كه‌وێت، چه‌ند سه‌گێك به‌ده‌وری دا گرد ده‌بنه‌وه‌ و به‌ وه‌ڕه‌وه‌ڕ ده‌وروخولی جه‌سته‌ی شه‌كه‌تی ده‌ده‌ن، شتێكی سه‌یر له‌وه‌دایه‌ پاش مردنی ده‌ستنووسه‌كانی به‌دیارده‌كه‌ون ئه‌وانه‌ی به‌ نهێنی و بێده‌نگی نووسیونی به‌ ده‌سخه‌تێك به‌ چاو نه‌بینرێن و ساڵی (1976)بڵاوده‌كرێنه‌وه‌.
فالزه‌ر نووسه‌رێك بوو نادیار، كاتێك له‌ پراغ كافكا رۆمانه‌كه‌ی(جالوب فۆن كۆنتن) ده‌خوێنته‌وه‌ به‌ده‌نگی به‌رزوسه‌رسوڕمانه‌وه‌ بۆ (ئیزنه‌ر)ی براده‌ری نووسیوه‌و تێدا ئه‌و هه‌ست و نه‌ست و حه‌ماسه‌ته‌ی بۆ كاره‌كانی فالزه‌ر ده‌رده‌بڕێ، ئه‌وێك سه‌راسیمه‌ی دنیای ته‌لیسم بوو، ته‌لیسمی رۆح، جارێك ئه‌و ژووره‌ی تیایا ده‌ینووسی به‌ ژووری تارماییه‌كانی وه‌سفی كردووه‌.
- خه‌لیل كلفه‌ت، نووسه‌رووه‌رگێڕوبیرمه‌ندێكی میسریه‌، ئه‌و دوو چیرۆكه‌ی (رۆبه‌رت فالزه‌ر)ی له‌ ئینگلیزیه‌وه‌ كردووته‌ عه‌ره‌بی، جگه‌ له‌ وه‌رگێڕانی به‌ ده‌یان به‌رهه‌می دیكه‌ی ئه‌ده‌بی نووسه‌روئه‌دیبانی ئۆروپایی و جیهانی.
