لەنامەكەدا ئاماژە بەهۆشداری رێكخراوی مافی مرۆڤ دراوە لەدژی ئەو شەڕەی كە ئەردۆگان بەرامبەر بەكورد هەڵیگیرساندوەو ئاگرێكی خستۆتەوە كە رەنگە هەزاران كەسی پێوە بسوتێ.
ئەوەشی تێدا هاتووە: لەناوەڕاستی ساڵی ٢٠١٥ەوە جارێكی تر ئەردۆگان شەڕی لەدژی پارتی كرێكارانی كوردستان (پەكەكە) هەڵگیرساندوە، ئەم شەڕە كە لەدژی ١٥ ملیۆن كورد بەرپاكراوە بەوەوە نەوەستاوە بگرە بەپێی راپۆرتێكی (هەدەپە) بوەتە هۆی كوژرانی ٤٥٠ كەس لەپۆلیس و میلیشیاكانی سەر بەحكومەت و شەهیدكردنی ٧٥٠ كەس لەخەڵكی مەدەنی ناوچە كوردییەكان، حكومەتی توركیاش پێیوایە لەو شەڕانەدا ٤ هەزار لەگەریلاكانی پەكەكە شەهید بون.
لەنامەكەدا بۆ مێركل رێكخراوی داكۆكی لەگەلانی هەڕەشەلێكراو نوسیویەتی: هەدەپە تا ئێستاش خوازیاری چارەسەرێكی ئاشتیانەیە بۆ كێشەی كوردو هۆشداری دەدەنە پارتی كرێكارانی كوردستان و حكومەتی توركیا بۆ كۆتایی هێنان بەو كێشەو گرژی و ئاڵۆزیانەو دەستكردن بەدانوساندن بۆ چارەسەری سیاسیانەی كێشەی كورد، ئێستا هیچ رایەڵەیەكی پەیوەندی لەنێوان توركیاو كوردا نەماوەو ئەمەش كاریگەری مەترسیداری دەبێ لەسەر خەڵكی مەدەنی لەناوچەكەدا.
رێكخراوی داكۆكی لەگەلانی هەڕەشەلێكراو هۆشداری دەدات و داوا لەئەنگێلا مێركل دەكات بەشێوەی بەرنامەیەكی پشتگیری هاوكاری بگەیەنێتە خەڵكانی گەمارۆدراوی مەدەنی لەسەر سنوری سوریا، چونكە توركیا تا ئێستا خاڵە سنورییەكانی هاتووچۆی گرتووەو رێگە نادات یارمەتی و كۆمەكە مرۆییەكان بگاتە ئەو شوێنە كوردیانە.
رۆژی دوو شەممەی داهاتوو 23ی ئایاری 2016 ئەنگێلا مێركل بۆ بەشداریكردن لەكۆنگرەی مرۆڤایەتی سەردانی توركیا دەكات و لەگەڵ ئەردۆگانی سەرۆكی توركیاو گەورە بەرپرسانی بۆ تاووتوێكردنی پرسە هەنوكەییەكان بەتایبەتی پرسی پەنابەران و مافەكانی مرۆڤ كۆدەبێتەوە.
