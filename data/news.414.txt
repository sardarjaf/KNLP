هەروەک چاوەڕوان دەکرا بارزانی خۆی وادێتە سەر خەت و زیادەڕۆییەکانی پارتەکەی بەقازانجی ناوبانگی دیموکراسی هەرێم ڕاست دەکاتەوە و کۆتایی بەپرسی پەکخستنی پارلەمان و حکومەت و ئەو دۆخ و دڕدۆنگیە سیاسیەش دەهێنێت کەوەک ئافاتێکی حزبی یەخەی هەرێمەکەی گرتووە .
هاتنە سەرخەتی بارزانی هەر بۆ پارتی باش نابیت، کەبەهۆی سیاسەتی ناڕاست و پشوکورتەوە، پەکی دامەزراوە کوردیەکانی خست.
دامەزراوەگەلێک لەپێناویاندا گەل درێژترین خەبات و زۆرترین قوربانی داوە.
بەڵکو بۆ گۆڕانیش قازانجە، چونکە وێڕای گەڕانەوەی شەرافەتمەندانە بۆ پارلەمان و حکومەت، دەشێت ببێتە دەرفەتێکیش بۆ بەخۆداچوونەوەی ئەو بزوتنەوەیە سەبارەت بەتاکتیک و ستراتیج و هەڵبژاردنی (یار) و (نەیار) .
لەم نێوەندەدا، دەشێت یەکێتیش سودمەند بێت، چونکە لەبری ئەوەی ئیحراجانە لەنێوان گۆڕان و پارتیدا بێت و بچێت، ئەویش دەکرێت دەرفەتی لەبارتری بێتە دەست بۆئەوەی خۆی لەو (دەرد و داو) و (دڵداریەی) پارتی و گۆڕان دەرباز بکات و گرفتە حەیاتیەکانی خۆی کەقەیرانی خۆبەڕێوەبردنیەتی چارە بکات!
هەقە هەموان بەبەرپرسیارێتیەوە لەگەڵ دەرفەتی دادێ مامەڵە بکەن چونکە دۆخەکە دژوارە و حزبۆکڕاتیەتی هەرێمەکەمان توشی داڕزان بووە و چرای ئومێدی کۆمەڵانی خەڵک لەهەمبەر چارەنوسی خۆیان و ئایندەی نیشتیمان ڕوو لەخامۆشبوون و کوژانەوەیە!
