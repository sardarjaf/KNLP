 لە قەزای‌ چەمچەماڵ یەکەمین دیداری‌ (لەتیف حامید) بۆ چیرۆک بەرێوەچوو، پێنج چیرۆکنووس وەک هێمای‌ پێنج ناوازەترین چیرۆکەکانی‌ (لەتیف حامید) له‌مه‌راسیمه‌كه‌دا چیرۆکیان پێشکەشکرد.
ئه‌مرۆ 22ی‌ شوباتی‌ 2016، لە مەراسیمێکدا بەئامادەبونی‌ لێپرسراوان و چیرۆک نوسان لە هۆڵی‌ رۆشنبیری‌ چەمچەماڵ، یەکەمین دیداری‌ ( لەتیف حامید) بۆ چیرۆک بەرێوەچوو.
بەختیار شەریف،  بەڕێوەبەری‌ رۆشنبیری‌ و هونەری‌ چەمچەماڵ  بەخەندانی‌ راگەیاند: له‌ ساڵیادی كۆچی‌ دوایی ئه‌دیب و چیرۆکنووس له‌تیف حامید، یه‌که‌مین دیداری چیرۆکمان له‌ قه‌زای‌ چه‌مچه‌ماڵ به‌ دورشمی (چیرۆکنووسێکی ره‌چه‌شکێن) رێکخست، چونکه‌ له‌تیف حامید یه‌کێک بووه‌ له‌و چیرۆکنووسانه‌ی له‌کۆتایی شه‌سته‌کان و سه‌ره‌تای حه‌فتاکاندا به‌شێوازێکی نوێ هاتۆته‌ نێو دونیای ئه‌ده‌ب و چیرۆکی کوردییه‌‌وه‌، شێوازی نووسینه‌کانی ئه‌م چیرۆکنووسه‌ ته‌واو نوێ بوو، چونکه‌ پێشتر چیرۆکنووسان به‌پێوه‌ره‌ باوه‌کان ده‌قیان ده‌نووسی.
وتیشی‌: له‌م دیداره‌دا پاش خوێنده‌وه‌ی چه‌ند وتارێک و نمایشکردنی دۆکیومێنتارییه‌ک له‌سه‌ر ژیان و به‌رهه‌می له‌تیف حامیدی‌ چیرۆکنووس، به‌شداربووان چیرۆکه‌کانیان خوێنده‌وه‌ وه‌کو گوزارشتێک له‌و پێنج به‌رهه‌مه‌ی له‌تیف حامید نووسیویه‌تی و تازه‌گه‌ری هێناوه‌ته‌ نێو دونیای ئه‌ده‌ب و چیرۆکی کوردیه‌وه‌.
لای‌ خۆیەوە سیروان کەریم ، چیرۆکنووس دەربارەی‌ ئەم دیدارە بەخەندانی‌ راگەیاند،  لەتیف حامید بە تەمەنێكی‌ کەمەوە چیرۆکی‌ زۆر جوانی‌ نوسیوە، بەیەکێک لەو چیرۆکنوسانە دادەنرێت کە توانیویەتی‌ تەوژمی‌ (هۆش) بێنێتە ناو چیرۆکی‌ کوردییەوە ، ئەگەر تەمەن رێگای‌ بدایە دەیتوانی‌ داهێنانی‌ زیاتر لە چیرۆکی‌ کوردیدا بکات.
وتیشی‌:"ئەمڕۆ  بە چیرۆکی‌ (میترا ) بەشداریم کرد لەم دیدارەدا،  هیواشم وایە هەموو ساڵێک ئەم دیدارە ئەنجام بدرێـت و چیرۆکنوسی‌ زیاتر بانگهێشت بکرێـت و بایەخی‌ زیاتریش بەم چیرۆک نوسە بدرێـت.
(لە تیف حامید) لە ساڵی‌ ١٩٤٠ لە چەمچەماڵ لە دایک بووە ، لە کۆتایی‌ شەستەکاندا دەستی‌ بە چیرۆک نوسین کردووە و توانیویەتی‌ بەتەنیا پێنج چیرۆک، داهێنان لە چیرۆکی‌ کوردیدا بکات کە بریتین لە چیرۆکەکانی‌ ( وڕێنەی‌ پیاوێکی‌ نوقمی‌ سێبەر، بەشێک لە داستانی‌ سوڵکەرە نەناسراوەکە ، زەرد .. سور... سەوز ... شین ، قوڵپی‌ رشانەوەی‌ رەش ، رۆژ ژمێری‌ خەواڵویەکی‌ شاری‌ سەلجوقی‌) ئەم چیرۆکنوسە لە ٢٢ی‌ شوباتی‌ ١٩٧٤لە تەمەنی‌ لاوێتیدا و بە نەخۆشی‌ شێرپەنجە کۆچی‌ دوای‌ کردووە.
