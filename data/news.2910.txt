وەزارەتی بەرگری عێراق رایگەیاند، پرۆسەی كۆنترۆڵكردنەوەی شاری فەلووجە دەستیپێكردووەء هێزەكانی سوپا شارەكەیان گەمارۆداوەء بۆ كۆنترۆڵكردنەوەی چاوەڕێی كاتژمێری سفرن، كارناسانی سەربازیی عێراق پێیانوایە بەبێ ئازادكردنی فەلووجە، كۆنترۆڵكردنەوەی رۆمادی كردەنی نییە.
وەزارەتی بەرگری عێراق لە بەیاننامەیەكدا ئاشكرایكرد كە مۆڵگەكانی داعش لە دەورووبەری فەلووجە لەلایەن تۆپخانەكانی سوپای عێراقەوە بەخەستی تۆپباران دەكرێنء هێرشەكان بۆ كۆنترۆڵكردنەوەی شارەكە لە سێ میحوەرەوە ئەنجام دەدرێن.
بەپێی سەرچاوەكان فڕۆكە جەنگیەكانی هاوپەیمانانیش هێرشەكانیان بۆ سەر مۆڵگەكانی داعش لە پارێزگای ئەنبار چڕتر كردووەتەوەء بە بۆردمانكردنی بنكە ستراتژیە سەربازیەكانی تیرۆریستان هەوڵدەدەن توانای بەرگریكردنیان لەبەرامبەر هێرشەكانی سوپای عێراقدا لاواز بكەن.
فەلووجە دووەمین گەورە شاری پارێزگای ئەنبارە كە سەرجەم دانیشتووانەكەی سوننەنء لە باكووری رۆژئاوای بەغداد هەڵكەوتووەء پاش داگیركرانی لەلایەن داعشەوە بە یەكێك لە ناوەندە سەرەكییەكانی تیرۆریستان دێتە ئەژمارء لە باری سەربازیشەوە بە شوێنێكی ستراتژی دادەنرێ، بەشێك لە شارەزا سەربازیەكانی عێراق لەو بڕوایەدان تا فەلووجە ئازاد نەكرێت، هەرچەشنە هەوڵێك بۆ كۆنترۆڵكردنەوەی شاری رۆمادی تووشی شكست دەبێت.
