شەو تا ئەو سەری بێدەنگی بەناو بێدەنگیدا ڕۆچووبوو، هەموو شتێک وەک دوا هەناسەیان دابێت بێدەنگ، کشو مات، تەنها شتێک بەقوڵی هەناسەی دەدا ژنەکەم بوو.
کاتێک ژنەکەم دەڕۆیشتە ناو قوڵایی خەوەوە وەک مەڕێک چەقۆیەکت بەملیدا هێنابێت دەیپرخاند، ئەمەش منی دڵنیا دەکردەوە، کە لە قوڵایی خەودایە.
ئێوارە دوای شەڕێکی توند بۆ دواجار بەڵێنی لێ وەرگرتم، کە چیتر نابێت بخۆمەوە، ئەوەشی گوت؛ ئەوە دوا هەلە پێمی دەدات، ئەگینا ناتوانێت چیتر یەک کاتژمێر لەگەڵمدا بمێنێتەوە، ئەم هەڕەشانە زۆری ترساندم، هەر بەڕاستی دەترسام وازم لێبهێنێت، بۆیە هەموو سوێندێکم بۆ خوارد، کەچیتر نەخۆمەوە....
کاتێک ئەو لە شیرینی خەودا بوو، منیش وەک ڕاهاتبووم نەمدەتوانی بە بێ ئەوەی بخۆمەوە خەوم لێ بکەوێت، بۆیە لەناو جێگاکەمدا هەر ئەمدیو و ئەودیوم دەکرد، تا بەتەواوەتی لەوە دڵنیا بووم، کە خەوی لێ کەوتووە، ئیتر زۆر لەسەرخۆ ڕۆشتم بۆ ئاشپەزخانەکە، کە بەتەنیشت ژووری نووستنەکەمانەوە بوو.
ئاشپەزخانەکە ئەوەندە تاریک بوو، بەئاستەم شتەکانت دەبینی، جگە لەوەش بێدەنگی ئەوێشی لەناو خۆیدا قوتدابوو، بەتەنها شتێک وەک پرخە پرخەی ژنەکەم دەیناڵاند میلی کاتژمێری قەد دیوارەکە بوو.
سەیرە وەک ئەوەی یەکەم جارم بێت گوێم لە میلی ئەو کاتژمێرە نەفرەتییە بێت، لە گوێچکەمدا ئەوەندە قورس لێی دەدا وەک سکاڵا لەدەست شتێک بکات وەها بوو...
هێشتا چاوەکانم بە تاریکی ناو ئاشپەزخانەکە ئاشنا نەبووبوو، دەستم برد ئەو پەرداخەم هەڵگرتەوە، کە ماوەیەک پێش ئێستا ئاوم تیایدا خواردەوەو یەکێک لەچەکمەچەکانم کردەوەو بوتڵێک شەرابم دەرهێنا.
هێشتا بێدەنگی و تاریکی ئەوەندە لەناو یەکدا توابوونەوەو میلی کاتژمێرەکە بەهەمان ڕیتمی خۆی بە قورسی لێی دەدا.
زۆر بە هێمنی و دیقەتەوە بەبێ ئەوەی بهڵێم چرکەیەکی لێوە بێت سەری بوتڵەکەم کردەوەو، لەبەردەم ڕوناکی پەنجەرەکەدا، کە لەدەرەوە دەهات پەرداخەکەم پڕکرد، ئەوەندە بەترسەوە پەرداخەکەم بەدەستەوە گرتبوو، هەوڵم دەدات کاتێک دەیخەمە سەرمێزەکە هیچ تەقەیەکی لێوە نەیەت، یان دەنگێکی وا ژنەکەم بێدار بکاتەوە.
بەدەستێک پەرداخەکەم بە دەستەوە بوو بەدەستەکەی ترم بوتڵە شەرابەکە، هەر لەبیری ئەوەدا بووم، چۆن بتوانم لە شوێنێک دایان بنێم و دەنگیان لێوە نەیەت، چونکە چارەنووسی مانەوەی من لەگەڵ ژنەکەمدا بەو پەرداخەوە بەسترابوو.
میلی کاتژمێرەکە لەناو بێدەنگییەکەدا دەنگی دەدایەوە، لەخۆمەوە ترسێک دایگرتم، نەمدەتوانی بە بێ ئەوە دەنگی پێم نەیەت قاچەکانم بجوڵێنم، دەبوو هەموو شتێک لەناو ئەو بێدەنگییەدا کۆتایی پێ بێت و لەسەر خۆ بگەڕێمەوە بۆ ژووری نووستنەکەو ئەگەر ژنەکەم بێدار بووەوە بڵێم لە سەرئاو بووم.
لەخۆمەوە دەستەکانم دەلەرزین، هەر بەسەر پێوە قومێکم لە پەرداخەکە دا، ویستم لەسەر مێزەکە بەشێوەیەک دایبنێم هیچ دەنگێکی لێوە نەیەت، نازانم چۆن بوو، چی ڕوویدا، هێشتا بوتڵەکەم بەدەستێکمەوە بوو پەرداخەکەم بە نیازی دانان لەسەرمێزەکە نزیک کردەوە، کەچی لە دەستم بەربوویەوە سەر زەوییەکەو بە شێوەیەک هەلا هەلابوو تا ماوەیەک پارچە شکاوەکانی لەسەر زەویەکە دەزرنگانەوە، ژنەکەشم لە ژووری نووستنەکەوە بە هاوارەوە دەرپەڕییە دەرەوەو گوتی: ئەوە چی بوو؟.
