دواجار یەکگرتوو لەهاوکێشەکەدا هاتە ڕێزی پارتیەوە، کەواتە لێرەوە پارسەنگەکە ئەگەر بەلای پارتیدا نەکەوتبێت ئەوا هاوسەنگ بوەتەوە و بەمەش بۆ یەکەمینجارە لەدەرەوەی ڕێکەوتنامەی ستراتیژیەوە پارسەنگەکەی پارتی، نزیک دەبێتەوە لەپارسەنگی سەردەمی فیفتی بەفیفتی.
هاتنە دەرەوەی یەکگرتوو مانای وایە چوار حزبەکە سەرەنجام نەیاتوانی ڕیزبەندیەکە بپارێزن و پارتی بۆ ئەو جێگایە ببەن کەبۆ دیموکراتیزەبوونی هەرێم پێویست بوو بیبەن.
ئەمەش پەیوەندیی بەڕەوایەتی سیاسەت و داخوازی پارتیەوە نیە لەئێستادا، بەئەندازەی ئەوەی پەیوەندی بەزیادەڕۆیی ئەو ڕوئیا سیاسیەوە هەیە کەدەیەوێت پاشەکشە بەپارتی بۆ جێگایەک بکات کەخۆی خەیاڵی دەکات و لەڕووی کردەییەوە واقعی نیە.
بەڵام وێڕاش لێرەدا ئەگەر پارتی بەتەنگ دروستکردنی دەوڵەت و خواست و ڕوئیاکانی بارزانیەوە بێت باش وایە لەڕووی واقعیەوە چەند هەنگاوێک لەپێگەی حزبۆکراتیانەی مێژوویی خۆی پاشەکشە بکات ، وەک ئەو پاشەکشە ڕێژەییەی یەکێتی لەسلێمانی کردی.
بەڵام لێرەدا گرنگە پارتی ئیستفزاز نەکرێت و خۆیشی لەوەهمی دووبارەبوونەوەی ململانێکانی ساڵانی شەستەکان بەڕێبەرایەتی نەوشیروان مستەفا بێتە دەرەوە، و تابلۆی پێداویستی گۆڕانکاریەکان بەڕوونی ببینێت .
لێرەدا ئەگەر پێنج حزبەکە ژیرانە مامەڵە نەکەن، ئەوا هاوسەنگبونەوەی هێز و مللانێکانی، جارێکی دیکە، بەئاقاری دوو ئیدارەیی دەمانباتەوە و لەبری (دروست کردنی دەوڵەت) سەردەمێکی دیکەی نەرێنی (دوو ئیدارەیی) دەست پێدەکەینەوە.
کەئەمەش هەموو بانگەشەکانی، بارزانی و نەوشیروان مستەفا و هاوڕێبازانی مام جەلال و کوردانی لایەنگرانی ئیمان، بۆ کوردایەتی و دەوڵەتی کوردی ، یەک بەدوای یەکدا پوچەڵ دەکاتەوە.
