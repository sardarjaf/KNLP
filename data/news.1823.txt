بۆچی ناكرێ هه‌موومان به‌شداربین له‌دامه‌زراندنی ده‌وڵه‌تی كوردستان؟!
ئایا ده‌وڵه‌ت بۆ كه‌سێك، بنه‌ماڵه‌یه‌ك، حزبێك داده‌مه‌زرێ یان میلله‌تێك؟.
ئایا گه‌ل له‌ناو سنوری یاسایی ده‌وڵه‌تدا ناتوانێ خۆی سه‌رۆكی خۆی دیاری بكات به‌و ده‌سه‌ڵاته‌ ده‌ستورییه‌ی ده‌یه‌وێ؟.
هه‌موو شه‌ڕه‌كان دواخه‌ن، ته‌نها شه‌ڕی راگه‌یاندنی ده‌وڵه‌ت هی دواخستن نییه‌، ته‌نها شه‌ڕی ساغكردنه‌وه‌ی سنورو یه‌كخستنی پێشمه‌رگه‌و وه‌گه‌ڕخستنی په‌رله‌مان‌و كاراكردنی حكومه‌ت‌و بنیاتنانی ده‌زگای ئابوری به‌هێز‌و شه‌ڕی ئاشتی هی دواخستن نین...تكایه‌ دڵنیابن هه‌موو ئه‌و دزی و راوڕوت وگه‌نده‌ڵییه‌، هه‌موو ئه‌وكه‌ڵه‌گایی‌و یاسا شكێنییه‌ هی بێ ده‌وڵه‌تییه‌... ترسی ناوێ میلله‌ت له‌مه‌ برسیتر نابێ، پێشمه‌رگه‌ له‌م شه‌ڕه‌ خوێناویتری توش نابێت!
ئه‌و هه‌ل‌و مه‌رجه‌ی ده‌وڵه‌تی ئیسرائیلی تێدا دامه‌زرا ده‌یان به‌رامبه‌ر له‌ئێستای كورد دژوارتر بوو!.
ئه‌مڕۆ دره‌نگه‌ بۆ دروستكردنی چه‌ندین هه‌یئه‌ی سیاسی، دیبلۆماسی، ئابووری به‌هێزو كارا له‌لایه‌نه‌سیاسییه‌كان‌و ده‌ره‌وه‌ی لایه‌نه‌كان یه‌كهه‌ڵوێست‌و یه‌كگرتوو، بۆ كاركردنی شه‌و و رۆژی بێ پسان له‌ئاستی ده‌ره‌وه‌و ناوه‌وه‌و هه‌رێمایه‌تیش، باده‌نگی هه‌موو كوردانی ده‌ره‌وه‌ یه‌كخرێ‌و لۆبی به‌هێز دروست بكرێ، با ده‌وڵه‌تێك بێ لایه‌نه‌كان، ده‌وڵه‌تێك بدرێ به‌ حیزبی س‌و ئه‌وی تر ص‌و با كێبڕكێ بكه‌ن له‌سه‌ر لۆبی‌و كاریگه‌ریی به‌هێز‌و دانانی سندوقی كۆمه‌ك بۆ ده‌وڵه‌تی كوردی له‌ هه‌موو وڵاتان‌و به‌ میكانیزمی ئه‌لكترۆنی ئه‌مین‌و به‌ ده‌ستی ئه‌مین.
چاره‌نوسی كوردستان له‌ هه‌موو حیزبه‌كان گه‌وره‌تره‌، كاتی گله‌یی روبه‌ڕووه‌، من لێره‌وه‌ وه‌كو هاووڵاتییه‌ك پێشنیار ده‌كه‌م، وه‌كو ئه‌وه‌ی زۆرجار (مام جه‌لال) ده‌یكرد، (كاك نه‌وشیروان) دوودڵ نه‌بێ له‌چونه‌ هه‌ولێرو كردنه‌وه‌ی گرێ كوێره‌كان، با روبه‌ڕوو به‌ (كاك مه‌سعود) بڵێ: له‌غیابی مندا ئه‌مه‌تان كرد، با چاكی بكه‌ین‌و هه‌موومان ئه‌ركی خۆمان جێ به‌جێ بكه‌ین به‌ره‌و ده‌وڵه‌ت.. ئه‌مه‌ به‌رپرسیارێتییه‌، میلله‌ت ئه‌مه‌ی له‌ئێوه‌ ده‌وێ!
ئێستا شه‌ڕی هه‌ره‌ له‌پێش، شه‌ڕی ئاشتیی ماڵی كورده‌‌!.
ئاخر كاره‌ساته‌، دوای هه‌فته‌یه‌ك له‌تێكچوونی بارودۆخی سیاسی عێراق، فراكسیۆنه‌ كوردییه‌كان به‌ په‌له‌ كۆده‌بنه‌وه‌و خۆسازده‌كه‌ن، كه‌چی دوای چه‌ندین مانگ له‌په‌كخستنی په‌رله‌مانی كوردستان‌و تێكچونی بارودۆخی سیاسی هه‌رێم ئیراده‌یه‌ك بۆ كۆبوونه‌وه‌ بوونی نه‌بێت!.
