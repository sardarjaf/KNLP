بڕێ بەرهەمی نەوت لەلایەن دەوڵەتانی رێكخراوی بەرهەمهێنی نەوت بەشێوەیەكی فراوان بەرزبۆتەوە و بەپێی راپۆرتێكی ئاژانسی رۆیتەرزیش هەرێمی كوردستان لەرێگەی یازدە كەشتییەوە بڕی نۆ ملیۆن بەرمیل نەوتی لە بەندەری جیهانی توركیاوە فرۆشتووە.
ئاژانسی هەواڵی رۆیتەرز لە راپۆرتێكدا، ئاماژە بەوەكردووە، كە بڕێ بەرهەمی ئۆپیك لەم مانگەدا گەیشتووەتە زیاتر لە سی و یەك ملیۆن بەرمیل لە رۆژێكدا، كە ئەوەش بە بەرزترین ئاستی بەرهەمهێنانی نەوت دادەنرێت كە لە ماوەی سێ ساڵی رابردوودا تۆماركرابێت.
بەپێی زانیاریەكانی ئەو ئاژانسە كە لە راپۆرتەكەیدا بڵاویكردووەتەوە، دەركەوتووە كە بەهۆی بڕی بەرهەمی پێوانەیی بەرهەمهێنان نەوت لە عێراق و سعودیە، بڕی بەرهەمی رێكخراوی ئۆپیك لە مانگی حوزەیراندا گەیشتووەتە سی و یەك ملیۆن و شەشسەد هەزار بەرمیل لە رۆژێكدا.
رویتەرز لە راپۆرتەكەیدا رونیكردووەتەوە، كە هەرێمی‌ كوردستان لە مانگی‌ حوزەیراندا، نۆ ملیۆن بەرمیل نەوتی‌ لەڕێی‌ یازدە كەشتییەوە لە بەندەری‌ جەیهانی‌ توركیاوە فرۆشتووە و پاشان ئەو بڕەی‌ بە تەواوەتی‌ راگرتووە كە بۆ كۆمپانیای‌ سۆمۆی‌ تەرخان كردبوو.
ئاماژە بەوەشكراوە، كە لە مانگی‌ كانوونی‌ یەكەمی‌ ساڵی‌ رابردوو، دوای‌ ئەوەی‌ حكومەتی‌ هەرێمی‌ كوردستان و حكومەتی‌ فیدراڵ رێككەوتنێكی‌ نەوتییان ئیمزا كرد، بۆ یەكەم جارە هەرێم بەو بڕە زۆرە نەوت بەشێوەیەكی‌ سەربەخۆ بفرۆشێت.
جێی ئاماژەیە لە سەرەتای ئەم مانگەدا وەزارەتی نەوتی عێراق ئاشكرایكرد، كە بەرهەمی نەوت لە مانگی ئایاری رابردوودا بەشێوەیەك بەرزبوونەوەی بەخۆیەوە بینیوە، كە بڕی هەناردەی نەوتی خاو گەیشتووەتە نەوت و حەوت ملیۆن بەرمیل لەو مانگەدا، كە ئەوەش بووتە مایەی دەستەبەركردنی بڕی پێنج ملیار دۆلار داهات بۆ حكومەتی عێراق.
