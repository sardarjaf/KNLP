ئەمڕۆ خەڵکی کوردستان بە قۆناغێکی ئاڵۆزو دژواردا تێدەپەڕن.
قەیرانێکی هەمەلایەنەی ئابوری و سیاسی و ئیداری و حکومەتی، کوردستانی داگرتوە.
حزبه‌ دەسەڵاتدارەکان بەردەوام هەوڵی ئەوە دەدەن باری قەیرانەکان بەسەر شانی خەڵکی هەژار و کەمدەرامەتی کوردستاندا بشکێننەوە.
بە ناوی پاشەکەوتی موچەوە، گیرفانی سەدان هەزار کرێکارو کارمەند و مووچەخۆری حکومەتیان داتەکاندوە.
باج و رسوماتی زۆریان لەسەر هاوڵاتیان داناوە.
نرخی خزمەتگوزاریە پزیشکی و تەندروستیەکانیان بەشێوەیەکی سەرسوڕهێنەر گران کردوە.
خوێندنی خۆڕایی و حکومی خەریکە بەرەو نەمان دەچێت.
دەیان هەزار کەس، بەتایبەتی توێژی لاوان، روبەرووی بێکاری کراونەتەوە و هیچ سەرچاوەیەکی داهات شک نابەن!
لەولاشەوە، لەرێگای دەست گرتن بەسەر پارەی نەوت و داهاتی کوردستان و قۆرخکردنی بازاڕەوە، سەرمایەی خەیاڵی بۆخۆیان و کۆمپانیاکانی نزیك لە خۆیان کەڵەکە دەکەن.
بانکە جیهانیەکانیان لە داهاتی تاڵانکراوی خەڵك پڕکردوە.
ئەم بارودۆخە ئابوری و سیاسیە سەختە، توێژە کەمدەرامەتەکانی کۆمەڵگای بەرەو هەژاریەکی کەمەرشکێن پاڵ پێوەناوە.
بۆ رزگاربوون لەم بارودۆخە نالەبارەی ژیان، خەبات و بەرەنگاربونەوە، وەك کاردانه‌وەیە‌کی به‌ردەوام و بە هەموو شێوازەکانیەوە له‌لایه‌ن خه‌ڵکی هه‌ژار و به‌شمه‌ینه‌تی کوردستانه‌وە دەستی بۆ براوە‌.
هاتنه‌مه‌یدانه‌ جەماوەریه‌کانی ئه‌م دواییانه‌ی شارەکانی کوردستان، بە دەربڕینی ناڕەزایەتی و خۆپیشاندان و مانگرتن و بایکۆت، نمونه‌ به‌رجه‌ستە و ئامرازەکانی ئه‌م خه‌بات‌ و تێکۆشانەن‌ دژی گەندەڵی و ناعەدالەتیی دەسەڵاتدارانی هەرێم.
هەنگاوەکانی داهاتووی ئەم خەباتە ئەوەی پێویست کردوە کە بزوتنەوەیەکی جەماوەری گشتی و هەمەلایەن لە ‌دژی هەژاری و نه‌داری و دەرباز بوون لەم ژیانە کولەمەرگیە بەرێ بکەوێ.
وەستانەوە بەرووی هەژاریدا لە هەلومەرجی ئێستادا پێویستی بە هەنگاوی گونجاوی عەمەلی و رێکخراوەیی هەیە و ئاراستە سەرەکیەکانی ئەم خەباتەش دەکرێ لەم ٣ خاڵەی خوارەوەدا دیاری بکرێت:
یه‌که‌م: وە‌ستانه‌وە‌ دژی هەر نەخشە و پلان و پرۆژەیەک کە دەسەڵات بە ناوی چاکسازیەوە، بیەوێ هەژاری و بێکاری و برسێتی بەسەر جەماوەری کرێکار و زەحمەتکێش و نەداردا بسەپێنێ.
دوەم: خه‌بات‌ لەپێناو سه‌پاندنی ئه‌و خواسته‌ ئابوری و سیاسی و کۆمه‌ڵایه‌تیە دەستبەجێیانەی که‌‌ دەبێتە مەرجی فەراهەم کردنی ژیانێکی شایستەو گونجاو بۆ هاوڵاتیانی کوردستان.
سێیەم: هەوڵدان لە پێناو گەڕاندنەوەی پارە و سامانی بەتاڵانبراوی خەڵك لەلایەن دەسەڵاتداران و لێپرسراوانی حزبە فەرمانڕەواکان و تەرخانکردنی بۆ خزمەتی خەڵکی کوردستان.
