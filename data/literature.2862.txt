مراد ناوه‌که‌ی ( ئه‌فسانه‌ی رێگای هات و نه‌هات ) ی ره‌ئوف بێگه‌رد ئێستا له‌ سوید ده‌ژیت .
به‌ لامه‌وه‌ سه‌یر بوو پاش ساڵگارێکی درێژ رێگای که‌وتۆته‌ ئه‌م وڵاته‌ سه‌هۆڵ به‌ندانه‌ .
دیاره‌ پاش راگوێزان و ته‌ختکردنی گونده‌کان ئه‌ویش سه‌ری خۆی داوه‌ به‌ کۆڵدا و که‌وتۆته‌ ئه‌وروپاوه‌ .
له‌ چاو جارانه‌وه‌ زۆر نه‌گۆڕاوه‌ ته‌نها ردێنه‌ سپیه‌که‌ی نه‌بێت .
ماوه‌یه‌که به‌ رێکه‌وت ‌ بۆته‌ ئاشنام  و هۆگری یه‌کدی بووین .
هه‌فته‌ی جارێك بۆ یه‌ك دوو سه‌عات له‌ کۆنترین قاوه‌خانه‌ی ئه‌م شاره‌دا پێکه‌وه‌ داده‌نیشین .
باسی دونیای هات و نه‌هات و مه‌تاهه‌ی تونێله‌ تێکه‌ڵاوه‌کانی ژێر زه‌مین و سه‌ر زه‌مین و گونده‌ جوانه‌کانی زستانی ئه‌و سه‌رده‌مه‌ و ته‌قینه‌وه‌کانی ئه‌م رۆژگاره‌ی که‌رکوك ده‌که‌ین .
باسی پاشه‌ڕۆژی کوردستانیش ده‌که‌ین که‌ له‌ ساڵی به‌فره‌ زۆره‌که‌وه‌ سه‌رجه‌می رێگاکان بوون به‌ به‌فر و تا هه‌نوکه‌ش نه‌توواوه‌ته‌وه‌ .
ئه‌وسا ته‌نها تووله‌ڕێی نێوان گونده‌کان نه‌گیرابوون بگره‌ جاده‌ قیرتاوه‌کانی ناو شاره‌کانیش هه‌موو ببوون به‌ تابلۆی سپی .
تاکو ئه‌مڕۆش ئاسه‌واره‌که‌ی هه‌ر ماوه‌و ده‌بێ به‌ مه‌زه‌نده‌ ئه‌م کۆڵان له‌وه‌که‌یتر جیابکه‌یته‌وه‌ .
ئه‌گه‌ر نه‌گه‌یشتیته‌ ئه‌نجامیش ره‌نگه‌ هه‌له‌ق و مه‌له‌قی بۆ بکه‌یت .
بۆ ئه‌وه‌ی جارێکی تریش گونده‌ دوور و گۆشه‌گیره‌کان بێ ئازووقه‌ و خوارده‌مه‌نی نه‌بن و گرفتی رێگاگیرانیش نه‌گاته‌وه‌ شار ، مراد واتێده‌گات که‌ ده‌بێ له‌ وڵاتێکی به‌فراویدا بچیته‌ زانکۆی به‌فر و زانستی به‌فر بخوێنیت تا له‌ نهێنی به‌فر تێبگه‌یت .
ئه‌و ماوه‌یه‌ك له‌ دوای هێرشی به‌فر کوردستانی جێهێشتووه‌ و به‌رده‌وام خه‌ریکی خۆپێگه‌یاندنه‌ له‌و بارودۆخانه‌ی که‌ پێوه‌ندیان به‌ به‌فر بارینه‌وه‌ هه‌یه‌ .
له‌ چه‌ند زانکۆیه‌کی جیا جیادا بڕوانامه‌ی ئه‌کادیمی وه‌رگرتووه‌ و‌ دوواهه‌مینیان زانکۆی چاخه‌ به‌فرینه‌کانی سویده‌ ، که‌‌ سه‌رده‌مانێك سه‌رتاسه‌ری وڵاته‌که‌ سێ کیلۆمه‌تر به‌فری ئه‌ستوور دایپۆشیبوو وه‌لێ ئێستا به‌ یه‌کێك له‌ وڵاته‌ هه‌ره‌ پێشکه‌وتووه‌کان ده‌ژمێردرێت .
له‌ دار و دارستان به‌ولاوه‌ هیچ سه‌رچاوه‌یه‌کی ئابووری دیکه‌ی نییه‌ به‌ تایبه‌تی نه‌وت که‌ دیارترین سووته‌مه‌نییه‌ له‌ ته‌نگانه‌ و سه‌رماوسۆله‌دا .
ئه‌مڕۆ مراد پرۆفیسۆرێکی بێ هاوتایه‌ له‌ زانستی به‌فردا و له‌ زۆربه‌ی زانکۆ ناسراوه‌کاندا وانه‌ی به‌فر و چۆنیه‌تی شکاندنی رچه‌ و شاخی به‌فر و جیاوازی نێوان رنووه‌ به‌فر و شه‌کره‌ به‌فر له‌ گه‌ڵ جیاوازی تامی به‌فری سروشتی و ده‌ستکردا ده‌ڵێته‌وه‌ ، سه‌ره‌ڕای خۆئاماده‌کردن بۆ بوون به‌ زینده‌وه‌رێکی به‌فرین پێی وایه‌ له‌ به‌رانبه‌ر قه‌قنه‌سدا باڵنده‌ی به‌فرینیش هه‌یه‌ به‌ڵام جێگه‌ و ناوی ئاشکرا ناکات .
چه‌نده‌ پله‌ی گه‌رمیی بکه‌وێته‌ خواره‌وه‌ی سفر ئه‌وه‌نده‌ زیاتر مراد گوڕ و گوژمی پێده‌که‌وێت و چالاکتر ده‌بێت .
هه‌ر به‌ سووکه‌ ته‌ماشایه‌ك ده‌زانێت ئه‌م به‌فره‌ چۆن په‌یدابووه‌ و که‌ی ده‌توێته‌وه‌ و ده‌بێته‌وه‌ به‌ ئاو .
له‌ بیرم چوو ئه‌وه‌ش روونبکه‌مه‌وه‌ که‌ مراد هێنده‌ی به‌فر شاره‌زایی له‌ ئاویشدا هه‌یه‌ .
به‌ ئاسانی ئاوی پاك و لێخن له‌ یه‌کدی جیاده‌کاته‌وه‌ .
گشت پێوه‌ندیه‌کانی نێوان به‌فر و ئاوی وه‌کو ناوی خۆی له‌ به‌ره‌ .
هه‌ر به‌ ئاسته‌م په‌نجه‌ بخاته‌ ناو ئاوه‌وه‌ به‌ چرکه‌ و خوله‌ك بۆتی ده‌ستنیشان ده‌کات که‌ی ده‌یبه‌ستێت .
به‌ هه‌مان شێوه‌ ئه‌گه‌ر ده‌ست له‌ به‌فر بدات پێت ده‌ڵێ ئایا به‌ره‌و ره‌قبوون و مه‌یینی قووڵتر یان تووانه‌وه‌ ده‌چێت .
بێ ئه‌ندازه‌ هۆشیاره‌ له‌وه‌ی که‌ ئاوی لێخن مێشك و دڵیش لێخن ده‌کات و کاتێ ئه‌وانیش لێخن بوون تێکڕای گوفتار و کرداره‌کانیش لێخن ده‌بن .
مراد ده‌ڵێ :
ئاوی لێخن وا له‌ مرۆڤ ده‌کات خاوه‌نی خۆی نه‌بێت .
ویژدانی هه‌ڵم ده‌کات و ناوه‌وه‌ و ده‌ره‌وه‌ی پێچه‌وانه‌ی یه‌کتری ده‌بن .
به‌ خواردنه‌وه‌ی قومه‌ ئاوێکی لێڵ ڤیروس خوێنی ده‌ماره‌کان ده‌کات به‌ ژه‌هر ، ئیدی گشت ره‌سه‌نایه‌تیه‌ك ده‌بێت به‌ ساخته‌کاری و شێوازی کارکردنی هه‌ر پێنج هه‌سته‌که‌ش ده‌گۆڕێن و مرۆڤ هیچ توانایه‌کی خۆپاراستنی به‌رانبه‌ر به‌ به‌فر نامێنێت .
سه‌ره‌تای ژیان له‌ به‌فره‌وه‌ ده‌ستی پێکردووه‌ که‌ زانستێکی ئه‌وه‌نده‌ فراوانه‌ ئه‌گه‌ر ژیرانه‌ لێی حاڵی نه‌بیت و کۆده‌کانی نه‌که‌یته‌وه‌ هه‌رگیز به‌ وشکایی و ئاسووده‌یی ناگه‌یت .
وه‌ك ئه‌وه‌یه‌ به‌ سه‌ر گۆمێکی به‌ستوودا پیاسه‌ بکه‌یت و له‌ پڕێکدا گۆمه‌که‌ درزی تێکه‌وێت و نوقمی ژێر ئاو بیت .
مراد ده‌ڵێ : بۆ جیاکردنه‌وه‌ی رێگا ته‌نك و ئه‌ستووره‌کانی سه‌ر روومه‌تی به‌سته‌ڵه‌ك له‌ رێگا ئاساییه‌کان ده‌بێ خۆت فێری هونه‌ری هه‌ڵخلیسکان بکه‌یت .
ده‌بێ هه‌ستی نزیکبوونه‌وه‌ی  مه‌ترسیی هه‌ڵخلیسکانت ئه‌وه‌نده‌ به‌ هێز بێت هه‌رگیز توخنی که‌نده‌ڵان و هه‌ڵدێری هه‌ره‌س هێناو نه‌که‌ویته‌وه‌ .
کورد خۆی ده‌مێکه‌ وتوویه‌تی ئه‌گه‌ر جارێك خه‌ڵه‌تانمت خوا بتگرێ به‌ڵام ئه‌گه‌ر جاری دووه‌م خه‌ڵه‌تانمت خوا خۆم بگرێت .
هه‌روه‌ها مراد ده‌ڵێ : کورد سه‌دان ساڵه‌ ئه‌و راستییه‌ ده‌زانێت و ده‌یانجاریش به‌ پشتا که‌وتووه‌ و سه‌رمه‌قولاتی پێ کراوه‌ و هه‌ڵخلیسکاوه‌ که‌چی دوای هه‌موو نوشوستیه‌ك ده‌سبه‌جێ گه‌ڕاوه‌ته‌وه‌ سه‌ر دۆخی جارانی .
له‌ بیری ده‌چێته‌وه‌ چۆن به‌ربۆته‌وه‌ و سه‌ر و ده‌ست و قاچی شکاوه‌ و خوێنی له‌ به‌ر رژاوه‌ .
وه‌ك ئه‌وه‌ی نه‌ بای دیبێت نه‌ باران.
جارێکی دیکه‌ش کاتێ زامداری ده‌که‌نه‌وه‌‌ له‌وه‌ ده‌چێت یه‌که‌مجاری بێت و به‌ سه‌ر خۆی ناهێنێت .
خوێندنه‌وه‌ی کتێبی به‌فر به‌ رای مراد نه‌فه‌سێکی درێژخایه‌نی ده‌وێت و کوردیش ئه‌و حه‌وسه‌ڵه‌یه‌ی نییه‌ .
کاتێ ده‌ست به‌ خوێندنه‌وه‌ی کتێبه‌که ده‌کات‌ هێدی هێدی ته‌زووی ساردیی به‌ جۆمگه‌ و ماسوولکه‌کانیدا  تێده‌په‌ڕێت .
له‌رز ده‌یگرێت و پێش ئه‌وه‌ی سه‌رماکه‌ بگاته‌ ناخی واز له‌ خوێندنه‌وه‌ ده‌هێنێت نه‌بادا کۆڵنج بکات و ره‌قیته‌ بێت ، یان له‌وه‌ ده‌ترسێت خوێنه‌که‌ی بیبه‌ستێ و دڵی له‌ لێدان بکه‌وێت .
به‌ڵام مراد دووپاتی ده‌کاته‌وه که‌ سه‌رما هه‌رچه‌نده‌ کوشنده‌ش بێت ئه‌گه‌ر به‌ وریاییه‌وه‌ هه‌ڵسوکه‌وتی له‌ گه‌ڵدا بکرێت ناگاته‌ ئاستی سڕبوون و مه‌یین و ره‌قبوونه‌وه‌ .
چیبکه‌م ئێمه‌ش وا راهاتووین به‌رگه‌ی هێڵی ئیستیوای ساردیی ناگرین و به‌ زووترین کات دۆستایه‌تی له‌ گه‌ڵ  سه‌رچاوه‌کانی ئاگر و کۆمپانیاکانی زۆپا دروستکردنی ده‌وروبه‌را ده‌به‌ستین بۆ ئه‌وه‌ی سه‌ر له‌ نوێ قرچه‌ قرچمان لێ هه‌ڵسێنن و بمانبرژێنن‌ .
ئاخر چۆن گه‌رما هێڵی ئیستیوای هه‌یه‌ ساردیش خاوه‌نی هه‌مان هێڵه‌ به‌ڵام ناوێکی دیاریکراوی نییه‌ .
ئێمه‌ به‌ سووتان و برژان و گه‌رمیی راهاتووین به‌ڵام به‌ لای مراده‌وه‌ تا هه‌نوکه‌ش سنووری سه‌رمای ئاساییمان تێنه‌په‌ڕاندووه‌ بۆیه‌ تاکه‌ نه‌ته‌وه‌یه‌کی گه‌وره‌ی ئه‌م جیهانه‌ین که‌ خاوه‌نی وڵاتێکی سه‌ربه‌خۆ نین .
ئه‌گه‌ر ئێمه‌ له‌ نوکه‌وه‌ بۆ نوك کتێبی به‌فر نه‌خوێنینه‌وه‌و خه‌تمی نه‌که‌ین هه‌رگیز وزه‌ی به‌رگریکردنی سروشتیمان لا دروست نابێت به‌رانبه‌ر به‌ کۆکه‌ و هه‌ڵامه‌ت و ته‌نانه‌ت کولێراش .
هه‌فته‌ی جارێك له‌ قاوه‌خانه‌یه‌کی کۆندا پێکه‌وه‌ داده‌نیشن و ده‌رده‌ دڵ ده‌که‌ین .
پێی ده‌ڵێم برای ئازیزم  من به‌ هۆی ئینته‌رنێت و سه‌ته‌لایت و ته‌له‌فۆنه‌وه‌ تووشی نه‌خۆشییه‌کی ده‌روونی هاتووم .
هه‌رچی هه‌ست و بیرم هه‌یه‌ له‌ کوردستانه‌ به‌ڵام جه‌سته‌م لێروکانه‌ هه‌ڵکورماوه‌  .
هه‌ست به‌ ناهاوسه‌نگی ده‌که‌م .
رۆح له‌وێ پیاسه‌ ده‌کات و جه‌سته‌ش تا ئه‌و راده‌یه‌ لێره‌ ره‌گی رۆچووه‌ گه‌ڕانه‌وه‌ی یه‌کجاره‌کیی ته‌واو مه‌حاڵه‌ .
ئه‌م دوو له‌تبوونه‌ به‌ جۆرێك ورووژاندوومی هه‌دادانم پێکه‌وتووه‌ .
وتی: ئاخر تۆش هێشتا له‌ نهێنی به‌فر تێنه‌گه‌یشتووی .
خۆگونجاندنی بێ به‌رانبه‌ر و بێ  قازانج و به‌رژه‌وه‌ندی به‌شێکی ته‌واوی کتێبی به‌فره‌ که‌ له‌وه‌ ده‌چێت به‌ سه‌رتا تێپه‌ڕیبێت یان راگوزاری خوێندووته‌وه‌ .
چاك بزانه‌ یه‌ك له‌تی هه‌نجن هه‌نجن و پڕ له‌ برین و غه‌م و ئازار گه‌لێ له‌وه‌ چاکتره‌  ببیته‌ دوو له‌تی سه‌ربه‌خۆی گوشاد و بێ ناڵین و هاوار و سکاڵا  که‌ ئه‌ڵبه‌ته‌ له‌ ناوه‌وه‌دا پێچه‌وانه‌که‌ی راسته‌  .
دوو له‌ته‌ سه‌ربه‌خۆکه‌ ته‌واو له‌ یه‌کدی جیاوازن و هیچیان له‌وه‌که‌ی تریان ناچێت با هه‌سته‌کان له‌ یه‌ك دڵیشه‌وه‌ هه‌ڵقوڵێن ، هه‌ر یه‌که‌ و عیشقی یارێکن که‌ ئه‌مه‌ش سه‌ره‌تای دابڕان و جیابوونه‌وه‌یه‌ .
به‌ڵام له‌ته‌ هه‌نجن هه‌نجنه‌که‌ به‌و به‌ربڵاوی و ئازاره‌ قووڵه‌شه‌وه‌ به‌شێکه‌ له‌ قه‌سیده‌ی یه‌کگرتووی به‌فر ، له‌ کتێبی به‌فر .
سه‌ره‌تایه‌که‌ بۆ قه‌تماغه‌به‌ستن و ساڕێژبوونه‌وه‌.
مراد له‌ ( رێگای هات و نه‌هات ) دوورکه‌وتۆته‌وه‌ .
وازی له‌ کاری خۆبه‌خشانه‌ی ده‌لیلیی هێناوه‌ یان وا راستتره‌ بێژین وازیان پێی هێنا .
گشت ته‌مه‌نی بۆ شیکردنه‌وه‌ی رازه‌کانی به‌فر و پاشه‌ڕۆژی به‌فر ته‌رخانکردووه‌.
له‌ زۆربه‌ی زانکۆکانی ئه‌وروپاشدا ته‌نها وانه‌ی به‌فر ده‌ڵێته‌وه‌.
چه‌ندین پاپۆڕی گه‌وره‌ی له‌ بابه‌ت ( تایتانیك ) ی له‌ نوقمبوون و خنکان رزگارکردووه‌ .
ته‌نانه‌ت جار جار که‌ فڕۆکه‌یه‌ك ده‌که‌وێته‌ ناو ده‌ریا و ئۆقیانووسه‌وه‌ یه‌کسه‌ر بانگ ده‌کرێت و ده‌بێته‌ ئه‌ندامی تیمی فریاکه‌وتن و لێکۆڵینه‌وه‌.
بۆته‌ سه‌رچاوه‌یه‌کی ده‌گمه‌ن و بێ هاوتای به‌فر و ئاو .
ناویان لێ ناوه‌ : پیاوی به‌فر یان په‌یامبه‌ری به‌فر.
هه‌ندێجاریش به‌ ئه‌ندازیاری به‌فر و شاعیری به‌فر بانگی ده‌که‌ن .
هه‌فته‌ی جارێك له‌ قاوه‌خانه‌یه‌کی کۆن و بۆنخۆشی ئه‌م شاره‌دا له‌ گه‌ڵ  مراددا پێکه‌وه‌ داده‌نیشین و قاوه‌ی به‌فر ده‌خۆینه‌وه‌ .
