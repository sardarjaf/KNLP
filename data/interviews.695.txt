ئەوەی ڕودەدا، ئەوەندە پەیوەندی بەخاك و كوردبوونەوە نیە وەك ئەوەی ئیدیعا دەكرێت، بەهێندەی ئەوەی دەرئەنجامی حكومڕانێتی فاشیل و پێڕۆكردنی سیاسەتی هەڵەو هەڵوڕكاری كوردییە، ئەو حكومەتەی بەبێ‌ ژێر نووس و بەرچاو ڕوونی 27 ساڵە لێدەخوڕێ‌، بەبێ‌ ئەوەی ئاوڕ بداتەوەو هەڵوەستەیەك لەسەر دوێنێ‌ و ئێستاو ئایندەی ژیان و گوزەرانی خەڵك و جۆرایەتی و چۆنایەتی حوكمڕانێتییەكەی خۆی بكات، ئەو سیاسەتە بێپرەنسپ و شوناسەی سەرئەنجام هەم لەسەر ئاستە ناوخۆییەكەو هەمیش لەسەر ئاستە جیاوازەكانی دەرەوەی خۆی بەدۆڕاوی هاتە دەرەوە لەگەمەكەو شكستیخوارد، هەر بۆیەیش دەبیندرێ‌ دەڕێژەران و ئاڕاستەكارانی ئەم سیاسەتە كورت و كوێرو هەمەكییە، ئێستا جگە لەتەخوینكردن و شكاندنی یەكتری، هیچ شتێكی دی ناڵێن و بێدەنگن !!
سەرئەنجام دەركەوت، جوڵاندنی هەست و سۆزو حەماسەت و رومانسیەت، هەروەك ئەوەی ئەرەستو دەڵێت: پایدۆسەو فڕی بەسەر لۆژیکەوە نابێت.
لەو شوێنەی جەنگ دەستپێدەكات، ڕێك لەو شوێنەیش دیالۆگ كۆتایی پێهاتووە، بەڵام دواجار ئەلتەرناتڤی دیالۆگ چییە؟ درێژەپێدانی جەنگە؟ ئایا توانای وەها جەنگینێك بوونی هەیە؟ بێگومان نەخێر، چونكە تەنانەت لەشەڕەكانی ناوخۆیشدا دوای هەر شەڕێك لایەنە شەڕكەرو خاوەن چەكدارەكان بەدەیان ڕۆژیان پێویست بووە تا خۆیان ڕێكبخەنەوە، ئەمە عیراقە، توركیایە، ئێرانە، دەوڵەتن، پشتیوانی دەستورییان هەیە لەڕوی دەولییەوە، كوا لەكوێ‌ لەسەر تۆ دەوەستن تا دوای هەر شەڕێك خۆت ڕێكدەخەیتەوە، كەواتە بەدیلەكە هەر دیالۆگەو، هیچ جۆرە ماكینەیەكی پڕوپاگەندە ناتوانێ‌ شكستەكانت ڕوپۆش بكاو بشارێتەوە.
دواجار ریفراندەم و، ئەم سەركردایەتییە سیاسیەی كورد، شكستیانهێنا، هۆكارەكانی ئەم شكستهێنانەیش هەمە لایەنن، زۆر قوڵن، ڕیشەین، تەنانەت زمانە فەرمی و گەلییەكەیشی تێكداوە، ئەوەی ئێستا بەموخاتب دەگیرێت لەناو كایەو مایە كۆمەڵایەتی و جڤاكییەكەدا، زمانێكە وشك و برینگ و حزبی، كەس نایەوێ‌، كەس ناتوانێ‌ لەكەس تێبگات، ئەگەر نا كەی ڕەوایە پاڕلمانت هەبێت بەڵام جگە لەدیوەخان و تەشریفاتخانەیەكی ڕوت و ڕەجاڵی حزبی بەولاوە، هیچی تر نەبێت، كەی ویستت دایبخەیت و كەی ویستت بیكەیتەوەو، كار بەیاساكانیشی نەكەیت و لەماوەی ئەم 27 ساڵەیشدە تەنها لەبەر شكۆی نەتەوەكەت نەتتوانیبێت تەلارێكی شایستە بەخۆی بۆ دروست بكەیت و هەر لەكۆنە تەلارە جێماوەكەی لەمەڕ بەعسدا بێت!!
ئەگەر نا لەكوێی دنیا هەیە، حكومەتت هەبێت كەچی حیكمەت لەئاراستەو ئەداكردنیدا تەنهاو تەنها مەجازو میزاج و زەوقی ڕەمەكیانە بێت و نیوە زیاتری فەرمانگەو دامەزراوەكانی كرێگرتەو تەلاری ئەنجومەنی وەزیرانەكەی هەر تەلارە جێماوەكەی بەعس بێت، ئاخر چۆن دەبێت دامەزراوەی هەواڵگری و ئەمنیەت و ئاسایشت هەبێت، بەڵام بانێك و هەزار هەواوەو هەوەس بیت، وەزارەت و هێزی پێشمەرگەت هەبێت بەڵام یەك پۆش و پەروەردەكراوی سەربازیت نەبێت، چەك و جبەخانەو پۆشاك لەبازاڕی ڕەش بكڕیت، ئەرێ‌ جەیشێك هەیە لەدنیادا سەربازەكانی چەكەكەی شانیان خۆیان كڕیبێتیان؟ ئەرێ‌ وڵاتێك هەیە ئابورییەكەی، سەرخان و ژێرخانەكەی هەروا سادەو هەوەسمەندانە لگاوی پێوە بكرێ‌ یا تاڵان و بڕۆ بكرێت؟ لەبەر ئەوە ئێستا هیچ لەوە گرینگتر نییە ددان بەو شكستە هەمەكییاندا بهێنن، هیچ لەوە لەپێشتر نییە دەستبەرداری قسەی زل بن و بگەڕێنەوە بەر گفتووگۆی جیددی، دەوڵەت و دەسەڵات لەبنەڕەتدا هەلومەرجی ماف و ئازادی بۆ هاوڵاتیان دەبێ‌ دابین بكات، نەك وێران و ماڵوێرانی بخوڵقێنێت.
