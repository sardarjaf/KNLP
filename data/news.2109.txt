تائێستا بکوژی گەنجەکەی شاری ھەولێر کە لەسەر فول لایت کوشتی، رادەستی یاسا نەکراوە، بەگوێرەی زانیارییەکانیش، لەئێستادا دۆسێکە بەئاقارێکی دیکەدا براوەو ھەوڵدەدرێت لەڕێی دروستکردنی سینارۆیەکی نوێ تاوانەکە پەردەپۆش بکرێت.
شەوی ٢ی ئایاری ٢٠١٦، بارزان رەشید گعێتلی کە خوێندکاری قۆناغی یەکەمی کۆلێژی ئیشق بوو لەشاری ھەولێر، لەلایەن ئەفسەرێکی پێشمەرگە بەپلەی نەقیب بەھۆی فول لایتێکەوە (رووناکی بەرزی ئۆتۆمبێل) کوژرا.
سەبارەت بەدوا زانیاری لەسەر دەستگیرکردنی بکوژەکە، SNN پەیوەندیکرد بەھۆگر عەزیز وتەبێژی پۆلیسی ھەولێر، بەڵام ناوبراو بەپاساوی جیاجیا ئامادەنەبوو لەوبارەیەوە لێدوان بدات.
بەگوێرەی ھەندێک زانیاری کە SNN لەسەرچاوەیەکی نزیک لە خانەوادەی کوژراوەکەوە دەستی کەوتووە، ئەو کەسەی شەوی رووداوەکە لەگەڵ کوژراوەکە بووەو جلی رەشی لەبەردایە، براوەتە بەردەم دادوەرو ئیفادەی لێوەرگیراوە کە بکوژەکە ژنی خۆی لەگەڵدابووەو ئەوان وێنەیان گرتووەو گێچەڵیان پێیان کردووە، بەو ھۆیەشەوە شەڕ روویداوەو بکوژەکە توڕەبووەو دۆخەکە بەو ئاقارە گەیشتووە".
لەو ڤێدیۆیانەی کە لەبارەی رووداوەکەوە بڵاوکراونەتەوە، ھیچ ژنێک بەدیناکرێت، سەرچاوەکە ئاماژەی بەوەشکرد، لەئیفادەی ھاوڕێی کوژراوەکە باس لەوەکراوە کە بکوژەکە لەکاتی رووداوەکەدا ژنەکەی خۆی بەتەکسییەک رەوانەی ماڵەوە کردووەو دواتر لەئەنجامی توڕەیی ھەڵچوونەوە خوێندکارەکی کوشتووە.
