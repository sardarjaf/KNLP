ئاسایشی پارتی لەدھۆک دوو ئەندامی ڕێکخراوی ژنانی ئازادی کوردستان (ڕەژاک) بێسەروشوێن دەکات و ئەندامێکی ئەو ڕێکخراوەش ڕایدەگەیەنێت: پارتی ھێرشێکی بەرفراوانی بۆسەر چالاکوانان دەستپێکردووەو ھیچ بیانووێکیشی بۆ ئەم رەفتارانەی نییە.
بەگوێرەی ئەو زانیارییانەی دەست SNN کەوتوون، ڕۆژی ٥ی ئەم مانگە لەلایەن ئاسایشی پارتییەوە لەزاخۆ، دوو ئەندامی ڕێکخراوی ژنانی ئازادی کوردستان بەناوەکانی (ئەڤین محەمەد عەلی و بەفرین حەسەن ئەحمەد)  دەستگیرکران و پاشان بەکەفالەت ئازاد دەکرێن، بۆ ڕۆژی دواتر دووبارە لەناو شاری دھۆک دەستگیرکرانەوەو تا ئێستاش بێسەرشوێنن.
بێریڤان محەمەد، ئەندامی ئەنجومەنی بەڕێوەبەری ڕێکخراوی ژنانی ئازادی کوردستان، بە SNNی ڕاگەیاند: دوای ئەوەی لەزاخۆ بەکەفالەتی بڕێک پارە ئازادکران، کەچی لەدھۆک لەلایەن ئاسایشی پارتییەوە دەستگیرکرانەوەو لەئێستاشدا چارەنوسیان نادیارەو نازانین لەکوێ دەستگیرکراون.
سەبارەت بەتۆمەتی دەستگیرکردنی ئەو دوو چالاکوانەش، بێریڤان محەمەد ئاشکرایکرد: ھیچ تۆمەتێکیان لەسەر نییە، جگە لەوەی ھەڵسوڕاوی رێکخراوەکانی ژنانن، پارتیش ھۆشداری داونەتێ کە نابێت کار بکەن.
لەبارەی ھەوڵەکانیشیان بۆ ئازادکردنی ئەو دوو چالاکوانە، ئەندامەکەی ئەنجومەنی بەڕێوەبەری ڕەژاک ڕایگەیاند: فشاری جۆربەجۆر بەڕێوەدەچێت و دەبێت ھەرچی زووە ئازادبکرێن و کۆتایی بەفشارەکانی سەر چالاکوانان لەسنوری ھەولێرو دھۆک لەلایەن پارتییەوە بھێندرێت.
ئەوەش لەکاتێکدایە ڕۆژی ٥ی حوزەیران ئاسایشی ھەولێر ھەڵیکوتایە سەر بارەگای ڕێکخراوی پەیوەندییەکانی ئافرەتانی کوردستان و سەرۆک و دوو ئەندامی ئەو ڕێکخراوەی لەشاری ھەولێر دەرکردو دووبارە گەڕانەوەشیانی بۆ ئەو شارە لێ قەدەغە کردن.
