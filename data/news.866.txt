نێردراوی عه‌ره‌بستانی سعودی له‌ نه‌ته‌وه‌ یه‌كگرتووه‌كان ئاشكرایكرد كه‌ ئێران بۆ كۆبوونه‌وه‌كه‌ی جنێف، كه‌ تایبه‌ته‌ به‌ دانوستانی نێوان لایه‌نه‌ سیاسییه‌كانی یه‌مه‌ن، بانگهێشت نه‌كراوه‌.
عه‌بدوڵڵا یه‌حیا موعه‌لیمی، نێردراوی عه‌ره‌بستانی سعودی له‌ نه‌ته‌وه‌ یه‌كگرتووه‌كان رایگه‌یاند كه‌ ئێران ئه‌ندامی هیچكام له‌ ئه‌نجومه‌نی هاریكاریی كه‌نداو و كۆمه‌ڵه‌ی وڵاتانی عه‌ره‌ب و ته‌نانه‌ت دراوسێی یه‌مه‌نیش نییه‌، بۆیه‌ تاران بانگهێشتی كۆبوونه‌وه‌كه‌ داخراوه‌كه‌ی ئه‌نجومه‌نی ئاسایشی نێوده‌وڵه‌تی سه‌باره‌ت به‌ یه‌مه‌ن نه‌كراوه‌.
هاوكات خالد یه‌مانی، نێردراوی یه‌مه‌ن له‌ نه‌ته‌وه‌ یه‌كگرتووه‌كان دانوستانی له‌گه‌ڵ حوسییه‌كان به‌ ئه‌سته‌م زانی و رایگه‌یاند كه‌ جگه‌ له‌ به‌شداربووانی كۆنگره‌كه‌ی پێشووی ریاز، هیچ لایه‌نێكی دیكه‌ به‌شداری له‌و كۆبوونه‌وه‌ داخراوه‌ی ئه‌نجومه‌نی ئاسایشی نێوده‌وڵه‌تی ناكات كه‌ بڕیاره‌ له‌ 28ی ئه‌م مانگه‌ له‌ جنێف سازبكرێت.
دوێنێ هه‌ریه‌ك له‌ كۆمه‌ڵه‌ی وڵاتانی عه‌ره‌ب و رێكخراوی نه‌ته‌وه‌ یه‌كگرتووه‌كان، جه‌ختیان له‌سه‌ر گه‌یشتن به‌ ئاگربه‌ستێكی مرۆیی له‌ یه‌مه‌ن كرده‌وه‌ تا بتوانرێت نه‌هامه‌تییه‌كانی خه‌ڵكی ئه‌و وڵاته‌ كه‌مبكرێته‌وه‌ و له‌و رێیه‌شه‌وه‌ زه‌مینه‌ له‌بار بكرێت بۆ كۆبوونه‌وه‌ چاوه‌ڕوانكراوه‌كه‌ی جنێف.
