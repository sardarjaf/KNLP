پێدەچێت پارتی لەجیاتی ئەوەی سەرەداوەکان بۆ بارزانی بدۆزێتەوە، زیاتر سەرەداوەکانی لێ ئاڵۆز بکات .
ئاخر تادێت پارتی زیاتر بارزانی دەخاتە ناو بازنەی ئەو ململانێیانەوە،کەنەک لەگەڵ پێگە و پایەی ناحزبیانەی سەرۆکی هەرێمدا نایەنەوە، بەڵکو لەگەڵ ناوبانگ و باوەڕیشدا ناگونجێن.
پارتی کەبەوە ناسراوە هەردەم وا سیاسەتی کردووە ئەو سەری تونێڵەکەی لێ دیاربووبێت ئەوسا هەنگاوی نابێت ، ئێستا کەوتۆتە دۆخێکەوە و چوەتە ناو تونێڵی ململانێیەکەوە، نەک ئەو سەری دەرچونی لێ دیارنیە، بەڵکو سەری چونیشی بەتاریکایی دەستی پێکردوە.
لەدۆخێکی ئاوادا پارتی بەهەڕەشە و بەنمایشی سەربازی و بەڕێگاگرتن لەپارلەمانتارانی ناپارتی لەبازگەکانی دەوروبەری هەولێردا، نەک ناتوانێت گەمەکە بباتەوە، بەڵکو دۆخەکە لەوانەش ئاڵۆزتر دەکات، کەدەیانەوێت لەبنبەستی ئەم قەیرانانەدا، پەنجەرەیەک بۆ هاتنە ئارای سازانی نیشتیمانی بکەنەوە.
رەنگە دواپەیامی سەرۆکی هەرێم لەسەرێکەوە وەستاندنی پارتی بێت لەزیاتر ئاڵۆزاندنی ئەو دۆخەدا لەهەما کاتیشدا دەرفەتێک بێت بۆئەوەی بارزانی خۆی، بەئیرادەیەکی ناحزبیانەی جیاوازەوە هەنگاو بۆ چارەسەرکردنی قەیرانەکان بهاوێژێت.
هەروەک چۆن دەشێت، پەیامێکیش بێت بۆ نەوشیروان مستەفا هەتا لەدەرەوەی لۆژیکی ململانێ کلاسییەکانی رابردوو بێتە کایەکەوە و پێی بڵێت، بابەیەکەوە هەڵەکانی سەردەمی حەڤدەی شوبات(لەسەقفی داواکاری نامەعقولدا) دووبارە نەکەینەوە!
