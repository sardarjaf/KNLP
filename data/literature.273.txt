ئێستا جەنگ کۆتای هەتووەو، دوژمن تا پایتەخت کشاوەتەوە.
بەشێک لەسەربازەکانی هاوڕیشم خەریکی سەرژمێری قوربانێکانن و بەشێکی دیکەو فەرماندەکانیش خێمەیان هەڵداوەو خەریکی خواردنەوەو ئاهەنگ گێرانن..ئاهەنگی سەرکەوتن!…بەڵام من لەسەرخۆم نیم؛ بە هۆی ڕوداوێکەوە کە تەواوی خەیال و ئەندێشەی داگیرکردووم..نازانم، منیش بچم لەگەڵ هاوڕێکانم ئاهەنگ بگێڕم یان دەمانچەکەم دەربهێنم و فیشەکێک بە سەری خۆمەوە بنێم؟!..
دەمەو بەیانی بوو، ئەو کاتەی جەنگ بەرەو کۆتایی دەڕۆیشت.
من و فەرماندەیەک و شەش سەربازیـدیـکە، لە قۆڵی چەپەوە دەجەنگاین..دوژمن بە تەواوەتی شکابوو..زانیمان چەند سەربازێکی دوژمن لە خانووەیکدا، ئازوقەیان لێبڕاوەو گیریانخواردووە..بە تەواوەتی گەمارۆماندان.
بە هۆی هاوان و تۆپەکانشەوە لایەک لە خانوەکە ئاگری گرتبوو..سات بە سات خانووەکە ئاگرەکەی بڵێسەی دەداو، گڕی زیاتری لێبەرزدەبووەوە.
ئەو بەشە کەمەشی کە مابووی گڕ بگرێ؛ دوکەڵەکی ڕەش لە بنمیچەکانیەوە دەچووە ژورێ..هیچ ڕێگەیەک بۆ دەربازبوونی سەربازەکان نەمابووەوە..لەوکاتەدا فەرماندەکەمان هاواریکرد:
''وەرنە دەرێ و خۆتان بدەن بەدەستەوە..هیچ ڕێگەیەکی دەربازبوونتان نەماوە..دڵنیابن ئەگەر نەیەنە دەرەوە، کەمێکیـتر بە هۆی دوکەڵەکەوە دەخنکێن و خانووەکە بەسەرتاندا دەروخێـت''..
دڵنیابووم بە زووی خۆیاندەدەن بە دەستەوە، چونکە هەموو بیرکردنەوەیەک بۆ خۆڕزگاربکردنیان بێسود بوو..دوژمن بەتەواوەتی دوورکەوتبووەوە..تەقاندی تۆپ و هاوانەکان ڕاگیرکرابوون.. هەورێکی ڕەش بەری ئاسمانی گرتبوو..هێدی هێدی دەنگی تەقە نەدەماو جەنگ بەرەو ئارامبوونەوە دەڕۆشت.
ئەو دەنگانەی دەبستران؛ دەنگی قرچەی سوتانی درەختی لاکۆڵانەکان و دەنگی خۆکۆکردنەوەی سەربازەکان بوو..دوکەڵ لە هەموولایەوە بەرزدەبووەوە..هەندێ کاتیش بەهۆی سوتانەوە، خانوویەک یان باڵەخانەیەک هاڕەیدەکرد..لە پڕا یەکیک لە سەربازەکانی دوژمن، لە ژوورەوە هاواریکرد:
لە ناو تۆزو ڕەشوی ئەو کوچەیەدا، کەوتنە سەردەم..پاشان فەرماندە فەرمانی بە دوو سەربازی هاوڕێم کرد: دەستەکانیان ببەستنەوە..پاشان فەرمانی بە سەربازە دیلەکان کرد: کە هەستنە سەرپێ و بە ریز بووەستن…
چوار سەرباز بوون..دوو گەنجی چوارشانەو یەکێکی مناڵکار و یەکێکی بەتەمەن..سەربازە بەتەمەنەکەیان، فیشەکێک، لە قاچی ڕاسی دابوو،هەر بۆیە پر پۆستاڵەکانی لە خوێن ببوو..پاش ئەوەی فەرماندە کەمێک سرنجی دیلەکانیدا، لە ئێمە هاتە پێشەوەو، وەکو چاوەڕوانم دەکرد؛ فەرمانی بە من و سێ سەربازی دیکە کرد؛ کە دەبێت هەریەکێکمان بچینە بەردەمیان و یەکی فیشەکێک بنێین بە نابەینی هەردوو برۆیانەوە..
ئەوە چەند مانگێک بوو، ئەو خووە سەیرە لە فەرماندەدا سەری هەڵدابوو.. بێئەندازە لەزەتی لە کوشتنی دیلەکان دەبینی..هەر سەربازێکی بە دیلی بگرتایە؛ هەوڵی داهێنانی قێزەونترین کوشتنی دەدا، چونکە تا شێوازی کوشتنەکە ئازاربەخش و نامرۆڤانەتربووایە، ئەو زیاتر لەزەتی لە کوشنەکە دەبینی..
لە ماوەیەکی کەمدا سێ سەربازەکەی دیکە، بەبێ بیرکردنەوە، وەک ئەوەی شانازیترین کارێک ئەنجام بدەن، دوکەڵیان لە سەری سێ سەربازیان هەڵساند..
وەک ئەوەی کات خیانەتم لێبکات؛ بە زوویی تێپەڕی و، سەرە گەیشتە سەرەی من.
لە ماوەی چەند چرکەیکدا، خۆم لە بەردەم یەکێ لە سەربازە گەنجەکاندا بینییەوە.. ڕیشێکی تەنک و دوو برۆی ئەستوروڕەشی هەبوو.هێندە سپیکەڵە بوو؛ کە تەپوتۆزو دوکەڵی جەنگ سپێتیەکەی بۆ نەشاردرابووەوە.. تەوای چەک و نیوتاق و پاڵتۆ جەنگێکەی فرێدابوو..بەڵام ئەوەی سەیرو جێگەی سرنجم بوو، بە پێچەوانەی تەواوی ئەوکەسانەی لە ساتێکی وادا، کە چاوەڕوانی موعجیزەیەک دەکەن؛ بە فریایان بکەوێت و ڕزگاریان بکات، وەک ئەوەی بە مەرگی خۆی خۆشحاڵبێت؛ زۆر ئارام بوو.
وە خەندەیەک کە لە ناخی دڵیەوە دەهات، لەسەر لێوەکانی بوو…هەر بۆیە نەدەکرا بە بێ ئەوەی پرسیاری ئەوەی لێبکەم، بیکوژم..هەر بۆیە لێمپرسی:
''بەڵام پرسیارەکە ئەوە نیە..بەڵکو ئەوەیە؛ چی هۆکارە ئێستا من و تۆ ئ لێرەین؟.. چی بۆتە هۆی ئەوەی من و تۆ بەبێ ئەوەی یەکتر بناسین، بوینەتە دوژمنی یەکتری و مێشکی یەکدی دەپژێنین؟..باشە تــۆ بـۆ لە خۆت ناپرسی: من و تۆ ئەگەر لە قاوەخانە-یەکدا یەکترمان ببینیایە، چیـمان دەکرد، پێمبڵێ چیماندەکرد؟..مێشکی یەکترمان دەپژان؟..یان ڕەنگە قاوەیکمان پێکەوە بخواردایەتەوەو پاشان خەندەیکمان بۆ یەکتر بکردایەو،هەریەکێکمان بە رێگای خۆیدا بڕۆشتایە…کامیانمان دەکرد..تۆ پێمـبڵێ کامیـان؟..''
راستی وڵامێکم بۆ قسەکانی نەبوو..خەریکبوو منی دەکردە بیرکردنەوە..کە لە ناکاو دەنگی فەرماندە بەرزبووەوەو بە هۆشی هێنامەوە..
لەو کاتەدا سەربازەکە کەمێک هاتە پێش و لوولەی دەمانچەکەمی گرت و خستیە سەرناوچەوانی.
پاشان بە شێوەکی هێمنانە، ووتی:
''دوو دڵمەبەو خێرا کارەکەت تەواوبکە..من دڵگرانـنیم لە تۆ کە دەمکوژیت.
چوون هەرچەندە هەم من و هەم تۆش دۆڕاوین براوەنین، بەڵام هەر من لە تۆ براوەترم..چوون من ئیدی لە کوشتی ئەو سەربازانە دەوەستم؛ کە نازانم بە چ هۆیەک دەیانکوژم..بەڵام تۆ….''
هەر بۆیە بە دەست لەرزێکی زۆرەوە، پەنجەم بە پلاپیتکەی دەمانچەکەدانا و، باروت و خوێن و گۆشتم بە یەکدی تێکەڵاوکرد..خوێنێکی زۆر پڕژا بە دەم و چاوما..لە ناو خۆڵ و ڕەشووی ئەو کوچەیەدا کەوت.. چاوەکانی لە ئاسمان بڕی و گیانی دەرچوو..خوێنی بەو کوچەیەدا ڕێچکەی بەست و تێکەڵ بە خوێنی هاوڕێکانی بوو..هەتا بەجێشمان هێشت، هەر خەندەیەکی سحراوی لە سەر لێوەکانی بوو ..
