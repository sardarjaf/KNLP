هەرێمی کوردستان لەم کاتەدا چاوەڕوانی لیژنەی نووسینەوەی دەستوورە و دواتریش ریفراندۆم گەر لیژنەکە کارەکەی خۆی بەئەنجام گەیاند.
من لەم وتارەدا ئەو ئارگیومێنتە پێشکەش دەکەم کەپێناچێت دەستووری داهاتووی هەرێمی کوردستان لە چوارچێوە تیۆرییەکەی بێتە دەرەوە.
ئەم بۆچوونەشم سەرچاوە دەگرێت لە دابونەریتی باوی سیاسی هەرێمەکە کە باڵادەستە لە بەڕێوەبردنی کارەکان و یەکلاکردنەوەی کێشەکان.
هەرێمی کوردستان چەندین ساڵە حکومەتی خۆیی هەیە و چەند پارتێکی سیاسی و لەناو پارتەکانیشدا نوخبەیەک بڕیار لەسەر کاروبارەکانی وڵات دەدەن و کێشەو گرفتەکان ئیدارە یان چارەسەردەکەن.
میکانیزمی زۆر باوو رێگاچارەسەر بۆ کێشەکان زیاتر بریتی بووە لە کۆبوونەوەی لابەلاو دانیشتنی نێوان کەسایەتیەکان لە شوێنە رەسمی و ناڕەسمیەکان و هەندێ جاریش نێوەندگیری لەلایەن کەسایەتیە حزبی و سەربەخۆکان لەنێو لایەنە ناکۆکەنان.
ئەم شێوازی چارەسەرکردنە زیاتر نزیکە لە دابونەریتی سیاسی کۆنی کورد کە بریتی بووە لە کۆبوونەوەی سەرۆک هۆزەکان و نێوەندگیری پیاوماقوڵان بۆ چارەسەری کێشەکان.
واتا ئەو ڕێگایەی کە پارتە حکومڕانەکانی هەرێمی کوردستان گرتویانەتەبەر بۆڕێکخستنی کۆمەڵگاو چارەسەری گرفتەکان زیاتر درێژکراوەی ئەو دابونەریتەیە کە لە کۆنداو لەناو هۆزەکانی کوردستاندا باوبووە.
نموونەیەک بۆ پشتگیری ئەو قسانەی سەرەوە بریتیە لە ئەزموونی پەرلەمانی هەرێمی کوردستان کە دەزگای یاسادانانەو گریمانەکە وایە کە ئەم دەزگایە بەیاسا ژیان لە وڵاتدا ڕێکخات و چارەسەری یاسایی بۆ گرفتەکان بدۆزێتەوەو سەربەخۆیی تەواوی لەم بوارەدا هەبێت و پاشان حکومەت ئەم یاسایانە بخاتە بواری جێبەجێکردنەوە، بەڵام ئەزموونی پەرلەمانی کوردستان پێمان دەڵێت کە ئەم دەزگایە زۆرجار چاوەڕێی کردووە کێشەکان لە دەرەوەی پەرلەمان بە شێوازە تەقلیدیەکەی چارەسەربکرێت و ئینجا ئەمیش کەڤەرێکی یاسایی پێبدات یان پێی نەدات.
دەستووری عێراقیش نموونەیەکی بەرچاوە کە لەکاتی هاتنەپێشەوەی کێشەکان و رێکخستنی وڵات کۆبوونەوەی سەرانی پارتەکان و سوڵحی عەشایەری و بەکارهێنانی هێز دەوری بووە لە یەکلاکردنەوەی کێشەکان و پەرلەمانیش دەوری دەزگایەکی نائاکتیڤی بینیوەو زیاتر سەرقاڵی ئیمتیازاتی ئەندامەکانی خۆی بووە.
دەستوور وەک گەورەترین یاسای وڵات و سەرچاوەی هەموو یاساکانی تر پێویستی بە دابونەریتێکی سیاسییە کە کار بەیاسا بکات و شێوازە تەقلیدیەکان بۆ بەڕێوەبردنی وڵات و چارەسەری کێشەکان وەلا بخات و هەمیشەو هەمووکات بۆ دەستوور بگەڕێتەوە، بەڵام لەو وڵاتانەدا یان لەو هەرێمانەدا کە لەبواری یاساجێبەجێکردندا لاوازن دەستوور دەبێتە نووسراوێکی ناپێویست و زیاتر وەک کتێبێکی پیرۆز ئاماژەی پێدەکرێت و لەبواری تیۆری تێناپەڕێت.
ئەزموونی حکومڕانی هەرێمی کوردستان نیشانی دەدات کە دابونەریتی سیاسی بەڕێوەبردنی وڵات بریتی بووە لە کۆبوونەوەی دووقۆڵی و چەندقۆڵی نوخبەی پارتە سیاسیەکان (لەجیاتی پیاوماقوڵانی هۆزەکان لەکاتی کۆندا) و نێوەندگیری کەسایەتیەکان بۆ ڕێكخستنی وڵات و چارەسەر بۆ کێشەکان.
ئەم حاڵەتەی لە هەرێمی کوردستاندا هەیە ناباو نییە، بەشێوەیەکی گشتی لە رۆژهەڵاتی ناوەڕاست دەستوور وەک مەرجێکی دەوڵەتداری ئامادەکراوە؛ واتا هەروەک چۆن فۆرمی دەوڵەت هاوردەی وڵاتانی رۆژئاوایە بەهەمان شێوە دەستوورنووسینەوەش هاوردەیەو ووتوویانە دەوڵەت دەبێت دەستووری هەبێت، بەڵام لە بواری پراکتیکدا کەلتوورو دابونەریتی سیاسی تەقلیدی زاڵ بووەو هەمیشە لەپێش دەستوورەوە پەنای بۆبراوە.
من ئەم حاڵەتە چ لە هەرێمی کوردستان و چ لە وڵاتەکانی تر نە بەباش و نەبە خراپ هەڵناسەنگێنم، تەنها دەڵێم کە حاڵەتەکە بەم شێوەیەیەو دابونەریتی سیاسیش بەئاسانی ناگۆڕیت و ترسی ئەوەشم هەیە کە مەسەلەی نووسینەوەی دەستوور کات بەفیڕۆدان بێت و لەداهاتووشدا هەر لە چوارچێوەیەکی تیۆریدا بمێنێتەوە.
