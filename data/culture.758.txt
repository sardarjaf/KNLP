شادان عه‌لی ئه‌حمه‌د له‌ 1/1/ 1979 له‌ شاری سلێمانی له‌دایكبووه‌، ده‌رچووی به‌شی كارگێڕی- په‌یمانگای ته‌كنیكی‌ سلێمانییه‌.
ئه‌و چیرۆكی‌ ئاشنابوونی‌ به‌ دنیای‌ هونه‌ر ده‌گێڕێته‌وه‌ و ده‌ڵێت: "ساڵی 1994 به‌دنیای‌ شیعر ئاشنابووم، پاشان له‌ ساڵی 1996 ده‌ستم به‌كاری هونه‌ری كردووه‌ و به‌شداری چه‌ندین پێشانگای هاوبه‌شم كردووه‌ له‌ شاره‌كانی سلێمانی و گه‌رمیان و له‌ وڵاتانی‌ توركیا و جۆرجیا و ئه‌لمَانیا".
شادان باس له‌ ئه‌زموونی‌ كاری‌ خۆی‌ ده‌كات، ئه‌و دنیای‌ وێنه‌كێشان و شیعری‌ ئاوێزان كردووه‌ "پێشانگایه‌كی‌ تایبه‌تی خۆمم كردووه‌ته‌وه‌، نامیلكه‌یه‌كی‌ شیعریم به‌ناوی (تۆ دڵمی یا خاكی نیشتمانم) چاپكردووه‌ و ئه‌وه‌ش ده‌ربڕینی ناخی تابلۆكانمه‌ وه‌ك خاكی دایك".
شاده‌ باس له‌ هونه‌ری‌ شێوه‌كاری‌ كوردی ده‌كات "هونه‌ری‌ شێوه‌كاری‌ كوردی‌ له‌ بیسته‌كانی‌ سه‌ده‌ی‌ رابردووه‌وه‌ ده‌ستیپێكردووه‌، به‌ڵام له‌ ساڵانی حه‌فتاكانه‌وه‌ پێشكه‌وتنی‌ به‌رچاوی‌ به‌خۆیه‌وه‌ بینیوه‌".
ئاماژه‌ بۆ ئه‌وه‌ش ده‌كات "هونه‌ری‌ نیگاركێشان زۆر پێشكه‌وتووه‌ و ته‌كنۆلۆژیاش رۆڵی‌ سه‌ره‌كی‌ هه‌بووه‌ له‌م پێشكه‌وتنه‌دا".
ئه‌و خانمه‌ شێوه‌كاره‌ له‌باره‌ی‌ وه‌رگرتنی‌ ره‌گه‌زی ژن وه‌كو بابه‌تێكی‌ سه‌ره‌كی‌ له‌ شیعر و تابلۆكانیدا ده‌ڵێت "له‌سه‌ر هه‌ردوو ره‌گه‌ز كارم كردووه‌، به‌ڵام له‌سه‌ر ژن زیاتر، چونكه‌ خۆم ژنم و پێم خۆشبوو له‌و رووه‌وه‌ زیاتر كار بكه‌م".
شاده‌ زیاتر له‌سه‌ر ژن قسه‌ ده‌كات و ده‌ڵێت: به‌شێوه‌یه‌كی شه‌فافانه‌ وێنه‌ی‌ ژنم كێشاوه‌، به‌و شێوه‌یه‌ ناسنامه‌ یان ره‌گه‌زنامه‌ی تایبه‌تی وڵاتێكم به‌هیچ كامیان نه‌داوه‌، چونكه‌ هه‌موو ژنانی‌ جیهان یه‌ك ئازاریان هه‌یه‌".
ئاماژه‌ بۆ ئه‌وه‌ش ده‌كات "له‌ تابلۆكانمدا په‌یوه‌ندی ژن و خاك و دارم پێكه‌وه‌ گرێداوه‌، چونكه‌  دار به‌روبووم به‌رهه‌مده‌هێنێت و  ژنیش خوڵقێنه‌ری مرۆڤه‌كانه‌، دار له‌ ره‌گه‌وه‌ ژیان دروستده‌كات، ژن له‌ره‌حمییه‌وه‌ مرۆڤ دروستده‌كات، كه‌واته‌ هه‌ردووكیان له‌باوه‌شی یه‌كتردان له‌سه‌ر ئه‌و خاكی دایكه‌ی له‌سه‌ری ده‌ژین".
