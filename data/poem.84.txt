لە سەحەر بوون هەر ئەوە نیە لە سەحەر بیت،
بەلکو سەحەرێک نەبێت رۆژەکانت نوێ کاتەوە،
سەحەرێک نابێت رەنگی روانینت رەنگ رێژ بکات
بەرلەوەی یەکەم پەلک بوەرێت ولە بن پێی درەختێک گیانەڵای بێت ،
من بێمەوە ،
پێکانم بەرەو ئەوێ بمهێننەوە،
بەرلەوەی یەکەم پەلکم لە درەختی دوورەوڵاتی بوەرێت گیانەلام بێت....
بەرلەوەی مەلە کۆچەرەکان لە دوورەوڵاتیدا ،
بگەڕێنەوە نیشتمانی خۆیان...
من لە خەیاڵم دابوو بەرلەوان بگەڕێمەوە نیشتمانی خۆم ،
 دوورەوڵاتی بەجێبێلم ،
پێش ئەوەی ئەوان نیشتمانم بەجێ بێلن،
 من دەست لە کۆچەرییم بەردەم..
مەنفا لە خۆم رووت کەمەوە،
 خۆم لە غوربەت داتەکێنم ،
دووەروڵاتی بوون بۆ ئەو دیو دونیا فڕێدەم...
تا قاقای هەنارێکی قڵیشاو ببینم،
 کاتێک نوکتەیەک بۆ باران دەگێڕێتەوە ،
ئەو دەکەوێتە تریقەی پێکەنین ،
ئەویش لە خۆشیان دەبارێ،
 ئاسمان پڕ دەبێت لە شەونم وبۆنی باران...
من دامنا بوو بەرلەوەی شەو بە بنکراسێکی خۆڵەمێشیی خۆی بۆ رۆژ رووت دەکاتەوە ،
 ترێش لە هەر دەنکێکی رەشتاڵەی هێشوودا دەنکێکی لە خۆشاو و دەنکێکی لە شەراب پڕ دەکات، 
چاوەڕێی ئەوان نەکەم تا بچۆڕێنەوە،
من بەرەو ئەوێ بێمەوە لێرەدا هێور هێور بچۆڕێمەوە... 
پێش ئەوەی هەرمێ لە بن تریانێکی بنەبانی ژووری پیرەژنێک عەتری باخچە بپرژێنێ ،
بۆنی ئاروو شەڕ بە ئاوێک بفرۆشێت ، 
توو لەبەر خۆری خۆڵەبانێکدا لە قاتوقڕی بێ ئاوی،
 خۆی هیشک بکاتەوە ،
من لە بنەبانی شارەکەم شەڕ بە خۆر بفرۆشم تا ئاوڕێکی بەدزی لە خۆرەوە بدزم...
بەرلەوەی دایکە پیرو بێ مرازەکانم بە سۆلە لاستیکەکانیان،
 پێیان لە سەرمانە شین بن ،
پەنجەیان لە گۆ بچن ،
سڕە بگرن بۆ بەرمیلێک نەفت وموعاشی کوڕەکانیان ،
 دەستیان لەمل بکەم ،
دەستیان ماچ کەم ،
ئومێدێکیان بە چڵەنێرگزێکی نیشتیمان بۆ پێکەم ..
بەرلەوەی زستان بێت وسەرما بتتەزێنێ ،
ژوورەکە لە ساردوسڕیدا دڵت بتەزێنێ..
من بەڵینم دابوو ،
بەرلەوەی دوکەڵ لە دوکەڵکێشەکانی سەربان دەرچێت ، 
ئەوا بەیانی دەڕوات و بەبێ ئەوەی بەیانێکی منیش بێت ،
 بەیانی باشێک لە وڵات بکەم ،
پاییز لەوێدا رەت دەبێت ،
من بێرەدا بە پاییزی عومر رەت دەبم ،
رەنگم زیاتر لەپاروپێرار لە خەزانی پاییز دەکات..
 تا لە بۆنی داروبەردی وڵات نەبم...
ناچارم روو لە بارانی غوربەت بکەم ،
دەم بۆ لم ولیتی ئێرە ببەم...
