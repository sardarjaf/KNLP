سەدان چەكداری گروپی تیرۆریستی بۆكۆ حەرام لە ویلایەتی بۆرنۆی نایجیریا خۆیان رادەستی سوپای ئەو وڵاتە دەكەن و هێزەكانی سوپاش بۆ شوێنێكی ئارام دەیانگوازنەوە.
سەرچاوەیەك لە سوپای نایجیریا رایگەیاند رۆژی هەینی زیاتر لە هەشتسەد چەكداری سەر بە گرووپی تیرۆریستی بۆكۆ حەرام لە ویلایەتی بۆرنۆی باكوور خۆیان رادەستی هێزەكانی سوپا كردووە، دوای ئەوەی لە رێگەی سەرۆك خێڵەكانی ناوچەكەوە دانوستانیان لەگەڵ كراوەو بەڵێنیان پێدراوە كە لەكاتی خۆڕادەستكردنەوەو دەرچوونیان لە یەكێك لە دارستانەكانی ئەو وڵاتە لەلایەن سوپاوە تەقەیان لێ نەكرێت.
عەمید ئەبو بەكر رابی، بەڕێوەبەری هۆبەی زانیاری لە سوپای نایجیریا بە ئاژانسەكانی هەواڵی راگەیاند كە دوای خۆڕادەستكردنەوەیان سەرجەم ئەو چەكدارانەی بۆكۆ حەرام بەسەرپەرشتی سوپا بۆ یەكێك لە سەربازگەكانی دەرەوەی ویلایەتی بۆرنۆ گواستراونەتەوە، بۆ ئەوەی لە هەوڵی تۆڵەسەندنەوەی رێكخراوی بۆكۆ حەرام پارێزراوبن.
خۆڕادەستكردنەوەی ئەو چەكدارانە دوای بیست و چوار كاتژمێر دێت لە دەستپێشخەرییەكی وەزارەتی بەرگری ئەو وڵاتە كە تێیدا داوای خۆڕادەستكردنەوەی چەكدارانی بۆكۆ حەرامی كردبوو، بەرانبەر ئەوەی بیانگێڕێتەوە نێو كۆمەڵگەو كاریان بۆ دەستەبەر بكات.
