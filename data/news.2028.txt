لەم بەدواداچوونەدا تیشك دەخەینە سەر مێژووی هاتنی مەسیحیەكان و كردنەوەی كڵێسەی بەشارە لە شاری خانەقین و هۆكاری كۆچكردنی مەسیحیەكان و داخستنی كڵێسەی بەشارە و ئەو هەوڵانەی كە دراوە بۆ دووبارە كردنەوەو نۆژەنكردنەوەی و سەرەنج و وتەی لایەنە پەیوەندیدارەكان دەخەینە ڕوو.
لە دێر زەمانەوە تا ئەمڕۆ، خانەقین لانكەی ئـازادی و فـرە ئاینی و مەزهەبی و نەتەوەیی و پێكەوەژیان و ئاشتی بووە ناوچەیەك بووە بۆ پێكەوە ژیان ئاشتیانە لە نێوان ئاینی و نەتەوە و مەزهەبە جیاوازەكان، لە خانەقین توندڕەوی و دەمارگیریی ئاینی و نەتەوەیی نەبووە و نییە خەڵكەكەی هەردەم كراوە بووە، كە دەروانیتە خانەقین كڵێسە و مزگەوت و حوسینیە و جەماخانە دەبینیت، هەروەها ئەگەر زیاتر بروانیت و بگەرێت لە شاری ئەڵوەنییەكان مەزاری( ئیمام، باوە، تەكیە) دێتە بەرچاوت، تاكو ئێستا لای خانەقینەكان شوێنی تەوراتی جووەكان ناسروە، هەرجەندە لە ئێستادا تەنها زەویەكی تەختە لە گەرەكی تێلخانە لە ناوبازاڕی خانەقین بەڵام سەرجەم ئاین و مەزەهەكان ڕەگیان لە شارەكە ماوەتەوە بونەتە جێگای شانازی بۆ دانیشتوانەكەی و لە ڕابردوو و لە ئێستادا خانەقینیەكان بە بێ هیچ كێشەیەك مەراسیم و بۆنە ئاینیەكانیان ئەنجام دەدەن ئاین و مەزهەبە جیاوازەكان بەشداری بۆنەی ئاینی یەكتریان كردوە بە درێژایی مێژووی شارەكەیان.
مێژوونوسی ناوچەی گەرمیان و گەرمەسێر ئیبراهیم باجەڵان دەڵێت: لە مێژووی كۆندا لە سەردەمی ساسانییەكان پێش هاتنی ئیسلام كۆنترین كڵێسە لە كوردستاندا لە ناوچەی كەركوك و لەناوچەی حەلوان بووە لە نزیك خانەقین، بەڵام لە مێژووی نوێندا سەرەتای هاتنی مەسیحیەكان بۆ خانەقین دەگەرێتەوە بۆ ساڵی 1917 پاش ئەوەی لە لایەنی عوسمانییەكان مەسیحیەكان چەوسانەوە لەو كوشتارانەی دژ بە مسیحیەكانی ئەرمن وكلدان وهەروەها دژ بە ئێزدیەكان ئەنجامدا لەساڵی 1914- 1915، دواتر كۆمەڵێك لەو مەسیحییانە لەگەڵ هاتنی سوپای ئینگلیز بۆ عێراق كۆچیان كرد بەرەو عێراق و بەشێكی كەم لەو مەسیحیانە لە خانەقین نیشتەجێ بوون و كۆمەڵێكی كەمیان لە مەندەلی مانەوە، دواتر گوازرانەوە بۆ (كەمپی ئەرمەن) لە بەغدا نیشتەجێ بوون، بەڵام دوای ئەوەی لە ساڵی (1925،1926،1927) كۆمپانیانی نەوتی عێرق دروست بوو لە ناوچەی خانەقین كە بریتی بوو لە سێ كۆمپانیانی سەرەكی بەناوی كۆمپانیای (چیا سورخ، نەفتحانە، پاڵاوگەی ئەڵوەن) بەشێك لەو مەسیحیانەی كەمپی ئەرمەن لە كۆمپانیای نەوتی خانەقین و پاڵاوگەی ئەڵوەن دامەزران وەكو فەرمانبەر بۆیە بەشێك لەدانیشتوانی كەمپی ئەرمەن لە خانەقین نیشتەجێ بوون.
مێژوو نووس ئیبراهیم باجەڵان زیاتر دەدوێت و دەڵێت: مەسیحییەكان كە هەستیان بەوە كرد، خانەقین شارێكە كرایەوە و پەرستگای تەورات و قوتابحانەی جووكان بوونی هەیە، بۆیە ئەوانیش بیریان لە دروست كردنی كڵێسە كردەوە لە شاری خانەقین.
بە كۆمەك و هاوكاری كڵێسەی بەشارە دروست كرا و هونەرمەندێكی شاری خانەقین گۆرانیەكی گوتووە بۆ مەسیحیەكانی خانەقین
مێژوو نووس ئیبراهیم باجەڵان دەڵێت: لە ساڵی 1948 ئافرەتێكی مەسیحی بەناوی (مەریەم داود میخائیل) پارچە زەوییەكی موڵك لە كەسێكی كڕی بەناوی ئوستا (عەبدوڵا خەیات) لە گەرەكی پاشا كۆپری لە خانەقین، عەبدوڵا خەیات هاوڵاتییەكی كوردی خەڵكی خانەقین بوو، دواتر لە رێگای ئافرەتێكی تر و بە بەشداری خێزانە مەسیحیەكانی شاری خانەقین كۆمەك كۆكرایەوە بۆ دروست كردنی كڵێسە، پاشان (مەریەم داود) پەیوەندی كرد بە كڵێسەی (مەریەم عەزرا) لە بەغدا بۆ ئەوەی هاوكاری بكەن بۆ دروست كردنی كڵێسە لەهەمان ساڵ لە 1948 دەستكرا بە دروست كردنی كڵێسەی بەشارە و لە ساڵی 1950 كۆتایی بە دروست كردنی هێنرا و كرایەوە .
بۆیە هەر لەو ساڵەوە مەسیحییەكانی خانەقین هەموو یەك شەممەیەك سەردانی كەڵێسەكەیان دەكرد لە جەژن و بۆنەو مەراسیمی ئاینی خۆیان تێدا ئەنجامدەدا.
ئیبراهیم باجەلان گوتیشی: لە رٍۆژانی یەك شەممەو لە جەژن و بۆنەكان كە مەسیحیەكان هاتوچۆی كڵێسەیان دەكرد و كچە مەسیحیەكان جواپۆش و جوان بوون بۆیە دڵی گەنجانی خانەقین بەلای خۆیانەوە رادەكێشا و لەو سەردەمە هونەرمەند ئازاد خانەقین گۆرانییەكی تۆمار كرد بە ناوی( ئەرمەنی) كە تێدا دەڵێت"ئەرمەنی لامەسەو.. كوشتیدەم ئیتر بەو" وەك دەربرینی خۆشەویستییەك بۆ كچانی ئەرمەنی.
سەرچاوە مێژوویەكان ئەوە ئاشكرا دەكەن كە ژمارەی زۆر خێزانە مەسیحییەكان نیشتەجێ كۆمەڵگای نەفتخانەو كۆمەڵگای پاڵاوگەی ئەڵوەن بوون و ژمارەیەكی كەم لە خێزانە مەسیحیەكان نیشتەجێ ناوەندی شاری خانەقین بوون، كاسبكار و خاوەن پیشە بوونە وكەسایەتی ناسراوی شاری خانەقین بونە لەو سەردەمە.
مێژوونوس ئیبراهیم باجەڵان دەڵێت: زۆربەی مەسیحیەكانی ناوچەی خانەقین ئەرمەنی بوون بەڵام بە زمانی كوردی و زاراوەی خانەقینی ئاخافتنیان دەكرد لەگەڵ خانەقینیەكان و ژمارەی سەرجەم مەسیحیەكانی خانەقین ئەوكاتە نزیكەی( 100 )خێزان بوون، بەڵام پاش پرۆسەی ڕاگواستنی كورد و مەسیحیەكان لە پاڵاوگەی نەوت و لە بیرە نەوتییەكانی نەفتخانە و دەست پێكردنی شەری نێوان عێراق و ئێران خانەقین بۆیە مەسیحیەكان لە خانەقین كۆچیان كرد و لە ئێستادا نزیكەی (3تاكو 4) خێزان مەسیحی لە شاری خانەقین هەیە و بەشێكیان بەهۆی ترسی تیرۆستانی داعش خۆیان دەرناخەن.
مێژونووس ئیبراهیم باجەڵان دەڵێت: پاش ئەوەی حكومەتی بەعس دەستی كرد بە ڕاگواستنی كورد و مەسیحیەكانی خانەقین و دەركردنی فەرمانبەرە مەسیحی و كوردەكان لە كۆمپانیاكانی نەوت و پاڵاوگەی ئەڵوەن لە ساڵی حەفتاكان و هەشتاكان زۆربەی مەسیحیەكان كۆچیان كرد و ژماریەكی كەمیان مانەوە لە خانەقین یەكێك لەو خێزانە مەسیحیانە ناوی (جەرچیس) بوو پیشەی یاریدەری پزیشكی بووە، بەڵام لە نێو دانیشتوانی خانەقین بە (ئەبو رەعد) ناسراو بوو لە كڵێسەی بەشارە نیشتەجێ بوون و سەرپەرشتی كڵێسەكەیان دەكرد بەڵام كوڕەكەیان كە ناوی (ڕەعد) بوو شیوعی و كەسێكی چەب بوو بۆیە لەلایەن حكومەتی بەعس دەستگیر كرا، پاش ئەوەی ئازاد كرا لە زیندان كۆچی كرد بۆ دەرەوەی وڵات.
كڵێسەی بەشارە كە دەكەوێتە گەرەكی پاشا كۆپری لە شاری خانەقین و پاش كۆچی مەسیحیەكان و لە سەرەتای ساڵی هەشتاكان چەند خێزانێكی موسڵمان لەو كڵێسەیە نیشتەجێ بوونە.
هاوڵاتی (شێروان رەفعەت) كوردێكی موسلمانە دانیشتوی كڵێسەی بەشارە دەڵێت: لە سەرەتای جەنگی عێراق- ئێران زۆربەی مەسیحیەكانی خانەقین بە جێهێشت و كۆچیان كرد بۆ دەرەوەی وڵات، بەهۆی جەنگ، "بۆیە لەو كاتەوە تاكو ئێستا نیشتەجێی كڵێسەكەین و پێشتر سێ خێزانی برا بووین و پێكەوە ژیانمام لەم كڵێسەیە بردە سەر چونكە كەسمان خانوومان نەبوو، بەڵام ئیدی ژمارەی خێزانەكەمان گەورە بوو بۆیە یەكێك لە براكانم رۆیشتە نێو ماڵی كرێ نیشتەجێ بوو و لە ئێستادا براكەی ترم خەریكە چۆڵی دەكات و تەنها خۆم دەمێنمەوە لە نێو كڵێسەكە"
شێروان گوتیشی: "تاكو ئێستا چەند جارێك حكومەت و ئیدارەی شار داوایان لێكردوم كڵێسەكە چۆڵ بكەن بەڵام پێم ناكرێت و توانام نییە خانووی كرێ بگرم یان خانوویەك بكڕم یان دروست بكەم بۆ خێزانەكە چونكە باری دارییم باش نییە، من خاوەنی پێنچ منداڵم و یەكێك لە مناڵەكانم كەم ئەندامە، ئیدارەی شار داوای لێكردم چۆلی بكەم بەڵام تەنها بەڵێنیان دا زەویەك بۆم تەرخان بكەن، بەڵام ئایا چۆن زەوییەكە بكەمە خانوو بۆ منداڵەكانم، من ئامادەم هەركاتێك خانویەك بدەن پێم بۆ رۆژی دواتری كڵێسە چۆڵ دەكەم"
دەشڵێت: تاكو ئێستا هیچ لایەنێكی مەسیحی نەهاتووە داوای كڵێسە بكات بەڵام" پاش ڕوخاندنی حكومەتی پێشوو لە ساڵی 2003 قەشەیەكی مەسیحی لەگەڵ هێزە ئەمریكییەكان هاتن بۆ كڵێسە و سەرجەم كلوپەلەكانیان گواستەوە بۆ باقوبە، وەبەپێی قسەی خۆیان گوتیان كڵێسەیەكەمان كردۆتەوە لە باقوبە ناوەندی پارێزگای دیالە با باشوری شاری خانەقین بۆیە كەلوپەلەكان دەگوازرینەوە"
كڵێسەی بەشارە لە سەردەمی مەلیكی عێراق فەیسەڵی دووەمی دروست كراوە لە گەرەكی پاشا كۆپری لە ناوەندی شاری خانەقین، كڵێسەكە لە سەردەمی پاپای بیوس سێنزەمین گەورە مەرجەعی مەسیحیەكانی ئەوكاتە دروستكراوە، بەپێی ئەو تابلۆیەی كە تاكو ئێستا ماوەتەوە و هەڵوەسراوە لەسەر دەرگای هۆڵی كڵێسەكە ئاماژە بەوە كراوە لەسەردەمی ماریوسفی حەوتەم بەتریاركی بابل بووە.
ماریا میخائیل كە ئافرەتێكی مەسیحی شاری خانەقینە تەمەنی نزیكەی 57 ساڵە و خێزاندارە دەڵێت: پێش كۆچكردنی خێزانە مەسیحیەكان لە شاری خانەقین، لە یاد و بۆنەكانمان وەك جەژنی قیامەت ومەراسیمی هاوسەرگیری نزیكەی 50 خێزان كۆدەبوینەوە لە كڵێسەی بەشارە.
ماریا بە ئازارەوە بەردەوام دەبێت لە قسەكردن دەڵێت: بەهۆ نەبونی كڵێسە لە خانەقین مەسیحیەكان دەرۆنە ناوچەكانی تری هەرێمی كوردستان كە كڵێسەی تێدا هەیە و لەوێ بەشداری دەكەین لە جەژن و بۆنەكان.
وتیشی: بۆ بەشداری كردنی لە جەژنی قیامەت و سەری ساڵ دەڕۆم بۆ كڵێسەكانی هەرێم بۆ ئەوەی بەشداری بكەم لە جەژنی قیامەت و كرسمس .
دەشڵێت:چەندین جار سەردانی ئیدارەی شاری خانەقین كراوە بۆ ئەوەی كڵێسەكە ئاوادان بكرێت یان نۆژەن بكرێتەوە بەڵام هیچ سودی نەبووە.
هەرچەندە لە مادەی (10)ی دەستوری عێراق ئەوە هاتووە كە حكومەت پابەندە بە نۆژەنكردنەوە و رێزگرتن لە مەزار و شوێنە ئاینیەكان و فەراهەنكردنی ئازادی بۆ ئەنجامدانی مەراسیم و بۆنە ئاینییەكان تێدا، هەروەها لەمادەی (نۆزدەیەمی كەرامەت و ژیان و ئازادای) لە ڕەشنوسی دەستوری هەرێمی كوردستان ئەوە هاتووە كە حكومەتی هەرێم ئازادی موسڵمان و مەسیحی و ئێزیدی و كەسانی تریش لە بەجێگەیاندنی رێو رەسمی خواپەرستی و داب و نەرێتە ئاینیەكاندا دەستەبەر دەكا، بەبێ ئەوەی كەس پێشیان پێ بگرێت، هەروەها رێزی مزگەوت و كڵێسە و شوێنەكانی دیكەی خواپەرستی دەستەبەر دەكات بۆ پاراستنی ڕێزی ئەو شوێنانەو پیرۆزی پەیامەكەیان.
بەڵام لە ڕاستیدا لە شاری خانەقین مەسیحیەكان بێ بەش بوونە لە گیاندنی ئەركە ئاینییەكانیان و شوێنی خواپەرستی مەسیحیەكان داخراوە بەڕووی مەسیحیەكان بەهۆی نۆژەن نەكردنەوەی كڵێسەی بەشارە.
بەرێوبەری بەرێوبەرایەتی گشتی كاروباری مەسیحیەكان لە وەزارەتی ئەوقاف و كاروباری ئاینی لە حكومەتی هەرێمی كوردستان (خالد ئەلبیر) رایگەیاند: ماوەیەك پێش لە ئێستا بەدوادوچوونمان بۆ كڵێسەی بەشارە كردووە و لەگەڵ مەلا بەختیار بەرپرسی دەستەی كاریگەری مەكتەپی سیاسی یەكێتی بە شێوەیەكی زارەكی گفتوگۆمان كردووە لەسەر بابەتی كڵێسەی بەشارە لە شاری خانەقین، مەلا بەختیار بەڵێنیدا و گوتی: هەوڵ دەدەین ئەو خێزانە كە نیشتەجێ كڵێسەكەیە دەر بكەین.
خالد ئەلبیر گوتیشی: "ئێمە ناتوانین ئەو خێزانە دەربكەین چونكە دەسەڵاتی دادوەریم نییە، بەڵام خەڵكی ناوچەكە بە هاوكاری ئیدارەی شاری خانەقین هەوڵییان داوە ئەو خێزانە دەر بكەن بۆیە ئێمەش چاوەرێی ئەوە دەكەین هەركاتێك ئەو خێزانە دەركرا كڵێسەی بەشارە دەخەینە بەرنامەی كاركردن بۆ نۆژەنكردنەوەی یان بە هاوكاری لایەنی خێروازان نۆژەنی بكەینەوە، پەنجەرە و دەرگاكانی چاك بكەین و وەكو جاران بیگەیرێنینەوە بەڵام تاكو ئێستا هیچ كارێك نەكراوە لەسەر ئەو بابەتە بۆ دەركردنی خێزانەكە و نۆژەنكردنەوەی كڵێسەكە"
لەبارەی قەرەبوو كردنەوەی ئەو خێزانە لەبەرامبەر چۆڵكردنی كڵێسەكە بەرێوبەری كاروباری مەسیحیەكان گوتی: ئێمە وەكو بەرێوبەرایەتی كاروباری مەسیحیەكان هیچ دەسەڵاتێكمان نییە بۆ قەرەبوو كردنەوەی هچ خێزانێك یان زیانلێكەوتویەك چونكە بودجە و پلانمان نییە بۆ قەرەبوكردنەوەی هیچ لایەنێك و لە بەرێوبەرایەتییەكان هیچ بەشێكمان نییە تایبەت بێت بە قەرەبوو كردنەوە، هەروەها ماوەی دوو ساڵە بودجەمان نییە و وەستێنراوە بە هۆی قەیرانی داراییەوە، بۆیە دەبێت ئیدارەی شاری خانەقین مشوری ئەو بابەتە بخوات.
سەرۆكی ئەنجومەنی شارەوانی خانەقین سەمیر مەحەمەد نور رایگەیاند: هەر لایەنێك بە فەرمی داوا بكات و بڵێت ئێمە بەرپرسیارێتی كڵێسەكە لە ئەستۆ دەگرین و نۆژەنی دەكەین و دەیگەڕێنینەوە ئامادەین هاوكاری بكەین و نوسراوی فەرمی بۆ بكەین بۆ ئاسانكاری، ماوەیەك لەمەو پێش لەگەڵ (ماریا میخائیل) كە ئافرەتێكی مەسیحیە گفتوگۆمان كردوە كە بەرپرسیارێتی و سەرپەرشتی كڵێسەكە لە ئەستۆ بگرێت و نوسراوێكی فەرمی بهێنێت بۆ ئەوەی كڵێسەكە رادەستی بكەین بەڵام تاكو ئێستا هیچ هەنگاوێكی لەو بارەیەوە نەهاوێشتووە.
سەرۆكی ئەنجومەنی شارەوانی خانەقین دەشڵێت: ئەگەر بێتو ئەو خێزانەی كە لەنێو كڵێسەكە دەژێت دەر بكەین كڵێسەكە چۆڵ دەبێت و لە ناو دەچێت، ڕەتیشی كردەوە كە قەرەبووی ئەو هاوڵاتییە بكرێت چونكە ئەو هاوڵاتیە ساڵانێكی زۆرە لە ناو كڵێسەكە دەژێت بە بێ بەرمبەر.
دەشڵێت: لە ساڵی 2005 _2006 بڕیاردرا كڵێسەیەك لە شاری خانەقین دروست بكرێت لەسەر جوت سایەتی گەرەكی تۆڵەفرۆش بەڵام ئەوكات چەند مەلایەك هاتن تومەتی ئەوەیان خستە پاڵمان كە ئێمە پاڵپشتی تەبشیریەت دەكەین بەڵام هەرگیز وا نەبوو ئێمە تەنها ئامانجان لەو كارە پێشاندانی خانەقین بووە كە ناوچەیەكە بۆ پێكەوە ژیانە لە نێوان سەرجەم نەتەوە و ئاینی و مەزهەبەكان.
لە كاتێكدا لە ناوچەكانی تری عێراق تیرۆرستان و گروبە چەكدارییەكان خەریكی كوشتن و هەرەشەكردن و تەقینەوەی كەڵێسەكان بوون لە شاری خانەقین چالاكوانانی مەدەنی و حكومەتی هەرێم كوردستان وەكو رێزێك بۆ ئارامگەی مەسیحیەكان پەرژینی دروست كردن بۆ قەبرسانی مەسیحیەكان.
لەو بارەیەوە چالاكوانی كۆمەڵگای مەدەنی سەربەست بەرزۆ دەڵێت: خانەقین نمونەی ئاشتی و پێكەوە ژیانە بۆیە دەبێت ئەو ناسنامەیە نەسڕێتەوە و بپارێزرێت، چونكە كڵێسەی بەشارە لە ڕابردودا ناوەندێكی بەهێزی پێكەوە ژیان بووە لە شاری خانەقین، تاوەكو بەر لە داخستنی كڵێسەكە لە كاتی چەژنی قیامە و سەری ساڵ مەسیحیەكان لە كڵێسە كۆ دەبونەوە و موسڵمانە كانیش پول پول بۆ پیروزبایی دەچونە كڵێسە پیرۆزباییان ئاراستەی مەسیحیەكان دەكرد.
ئەو چالاكوانە دەڵێت: چەند ساڵێك لەمەو پێش لەسەر داواكاری كۆمەڵێك چالاكوانی مەدەنی ئەندامی لیژنەی بەرگری لە بەرژەوەندییە گشتییەكان لە خانەقین قەبرسانی مەسیحیەكان پەرژینی بۆ دروست كرا و پاك كرایەوە بۆ ئەوەی رێز لە گۆڕستان و رٍابردووی مەسیحیەكان بگردرێت لە شاری خانەقین خۆش بەختانە لەسەر بودجەی حكومەتی هەرێم لە رێگای سەرۆكایەتی شارەوانی خانەقین پەرژین بۆ قەبرسانەكان دروست كرا.
خالد ئەلبیر بەرێوبەری گشتی بەرێوبەرایەتی كاروباری مەسیحیەكان سەربە وەزارەتی ئەوقاف و كاروباری ئاینی لە حكومەتی هەرێم دەڵێت: كڵێسەی بەشارە ئەگەر بێتو نۆژەنبكرێتەوە و وەری بگرینەوە ناتوانین بیكەین بە كڵێسە وەكو پێشوو، بەڵام ئەتوانین نۆژی بكەینەوە و بیكەین بە شوێنەوارێكی مێژوو و مۆزەخانە، "چونكە بەراستی ناتوانین بیكەین بە كڵێسە چونكە پێویستی بەخەڵك هەیە هەروەها دەبێت قەشەك تەرخان بكرێت بۆی تاكو نوێژی تێدا بكرێت هەروەها ئەگەر بێتو بكرێتە كڵێسە قەشەیەك لە سلێمانیەوە بێت بۆ خانەقین بۆ ئەوەی نوێژ ئەنجام بدات بۆ چەند خێزانێك ئەویش زۆر زەحمەتە و ناكرێت بەو جۆرە بێت.
ماریا میخائیل ئافرەتە مەسیحیەكەی خانەقین هاوڕایە لەگەڵ ئەوەی بكرێتە ناوەندێكی رۆشنبیری و مۆزەخانە و هونەرمەندانی و رۆشنبیراینی خانەقینی سودی لێوەربگرن بۆ ئەنجامدانی چالاكی هونەری و رۆشنبیری.
حەسەن ئیسماعیل باڵیوزی هەموومان هاونیشتمانین لە رێكخراوی پاكسی هۆڵندی كە گرنگی دەدەت بە كەمینەكان لە عێراق و هەرێمی كوردستان رایگەیاند: لەبارەی كڵێسەی بەشارە لە خانەقین سەردانی بەرێوبەرایەتی كاروباری مەسیحیەكان كردووە لە وەزارەتی ئەوقافی حكومەتی هەرێمی كوردستان بەڵێنیام پێداین كە بە دواداچوون بكەن بۆ كڵێسەی بەشارە لە شاری خانەقین بەڵام تاكو ئەم ساتە بێ ئەنجام بووە، هەروەها پەیوەندیم كردووە بە كڵێسەی ئەرمەنی لە بەغدا بۆ ئەوەی نۆژی بكەن ئەوانیش بەڵێینان پێداین كاری بۆ بكەن بەڵام ئەویش دیسان هەر بەڵێن بوو و هیچی تر، بۆیە كە بینیم سەرجەم هەوڵەكان بێ ئەنجامن لەسەر تۆری كۆمەڵایەتی فەیسبۆك پەیجێكم كردۆتەوە بە ناوی (كەڵێسەی بەشارە لە خانەقین رزگار بكەن) بۆ ئەوەی سەرنجی لایەنە پەیوەندیارەكان ڕابكێشم لەرێگای ئەم پەیجە بۆ ئەوەی مشوری بخۆن و نۆژەنی بكەن.
نەجم وارانی كەسایەتی دیاری شاری خانەقین و سەر بە ئاینی كاكەییە دەڵێت: لە ساڵانی شەستەكان و حەفتاكان بە بێ جیاوازی و گوێدان بەوەی سەر بە چ ئاین و مەزهەبێگین لە شاری خانەقین من و هاورێكانم بەشداری یاد بۆنە ئاینیەكانمان دەكرد، هاورێ مەسیحیەكانم بەشداری شینی ئیمام حوسێنیان دەكرد و ئێمەش لە بۆنەكانی مەسیحیەكان ڕۆیشتین بۆ كڵێسە.
لە حەفتاكان ِڕۆژێكیان لە كاتی دابەشكرد ڕۆژنامەی (تەریق ئەلشەعب) سەردانی كڵێسەی بەشارەم كرد لە خانەقین، چونكە ئەو خێزانەی لە نێو كڵێسەكە بوون كوڕەكانیان كە ناوی رەعد بوو شیوعی بوو بۆیە لەكاتی هاتنە دەرەوە دەست بەجێ لەلایەن دەزگا ئەمنییەكانی رژێمی پێشوو دەزگیركرام بە تومەتی ئەوەی چۆن دەبێت بڕۆمە نێو كڵێسە بە بیانوی ئەوەی كڵێسەكە سەربە دەزگا سیخۆرییەكانی دەرەوەی وڵاتن.
هیوادارم كە جارێكی تر كڵێسەی بەشارە بگەرێتەوە و دەرگاكانی بكرێتەوە بە ڕووی مەسیحییەكان و خانەقینیەكان بگەرێنەوە بۆ مێژووی خۆیان كە شاری تەبایی و خۆشەویستی بووە و سەرجەم و ئاین و مەزهەب و نەتەوەكانی لە خۆی گرتووە.
نیهاد حوسێن خەیات دانیشتوی شاری خانەقینی و تەمەنی 62 ساڵە دەڵێت: لە قوتابخانە لە قوناغی ناوەندی و دواناوەندی بەشێك لە هاورێكانم مەسیحی بوو لە ساڵانی حەفتاكان لە كاتی وەرزش و گەڕان بۆنەوەكان پێكەوە بووین، لە جەژن و بۆنەكان تایبەت بە مەسیحیەكان هاورێ مەسیحیەكانمان ئیمەیان بانگێشت كرد بۆ ماڵەكانیان و پێكەوە و بەبێ جیاوازی ئاینی یان نەتەوەیی بەشداری بۆنەكانیانمان دەكرد، مەسیحیەكانی خانەقین كەسانێكی ئارام و بەرێز و قەدردار بوون پەیوەندییە كۆمەڵایەتییەكان زۆر بەهێز بوو، لە بیرمە كە منداڵ بوم دایكم بردوومیەتی بۆ نێو كڵێسەی بەشارە و مۆمی داگیرساندووە.
نیهاد حوسێن دەشڵێت: زۆربەی خێزانە مەسیحیەكان دانیشتوی كەمپی پاڵاوگەی ئەڵوەن و نەفتخانە بوون لە نزیك خانەقین بەڵام لە هەموو یەكشەممەیەكدا دەهاتن بۆ نێو شار بەمەستی بەشداری كردن لە نوێژ و بۆنە ئاینیەكانیان و خەڵكی خانەقین بەبێ گوێدان بە جیاوازی ئاینی سەردانی كڵێسەیان دەكرد و پیرۆزیایی ئاراستەی مەسیحیەكان دەكرد و دیارییان پێشكەش كرد.
نیهاد حوسێن بە ئازار و چاو بەفرمێسك گوتی: خۆزگە بەجاران و ئاواتەخوازم كە مەسیحیەكانی خانەقین بگەرێنەوە بۆ شارەكەیان چونكە خانەقین شاری ئەوانیشە، تاكو ئێستا لە رێگای تۆری كۆمەڵاتی فەیسبۆك پەیوەندی بەردەوامم هەیە لەگەڵ چەند هاورێكم كە تاكو ئێستا لە ژیان ماون و هەمیشە جەخت لەسەر ئەوە دەكەن و دەڵێن بەبێ ویستی خۆیان خانەقینان بە جێهێشتووە.
