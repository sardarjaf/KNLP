سوپای ئیسرائیل رایگەیاند، کە لە وەڵامی هێرشەکەی دوێنێی تەلئەبیبدا دوو کەتیبەی سەربازی دیکە، لە وێست بانک دادەمەزرێنێت.
لە بەیاننامەیەکدا، کە ئاژانسی ئەسۆشیەتد پرێس بڵاویکردووەتەوە، سوپای ئیسرائیل بڕیاری دامەزراندنی دوو کەتیبەی سەربازیی پێکهاتووی لە یەکەی پیادە و هەواڵگریی تایبەت داوە.
میدیاکانی ئیسرائیل ئاماژەدەکەن بەوەی کە دوێنێ چوارشەممە دوو هاوڵاتیی فەڵەستینی دانیشتووی وێست بانک هێرشێکی چەکدارییان کردووەتە سەر رێستۆرانتێکی گەشتیاریی ناو شاری تەلئەبیب و بەهۆیەوە چوار هاوڵاتیی ئیسرائیلی کوژراون.
لە بەیاننامەکەی سوپای ئیسرائیلدا هاتووە، کە دوای هێرشەکەی شەوی رابردوو، زۆرینەی ئەو مۆڵەتانەی بە هاوڵاتیانی دانیشتووی شارەکانی وێست بانک و غەززە درابوون بۆ چوونەدەرەوە و سەردانکرنی ئیسرائیل، هەڵوەشێندراونەتەوە.
هەروەها، لەمانگی رەمەزاندا رێگە بە چوونەدەرەوەی هاوڵاتیانی فەڵەستینی ناو ئەو شارانە نادرێت و تەنها رێگه‌ ده‌درێت پێداویستیی تەندروستی و هاوکاریی مرۆیی بگەیەندرێنە ئەو ناوچانە.
