ڕه‌نگه‌ پڕۆفیسۆر مسته‌فا زه‌ڵمی وه‌ك چۆن كه‌سایه‌تییه‌كی هه‌ڵكه‌وتوو بوو، به‌ هه‌مان شێوه‌ له‌و كه‌سایه‌تیه‌ ده‌گمه‌نانه‌ بوو كه‌ به‌ عاقیبه‌ت خێر ناو ببرێت، راسته‌ ئه‌و له‌ شه‌سته‌كانی سه‌ده‌ی رابردووه‌وه‌ به‌ توندی دژایه‌تی كرا له‌ لایه‌ن هاوزمانانیه‌وه‌، چه‌ندین جۆر تۆمه‌تی لادان و دوور له‌ خوایی درایه‌ پاڵ تا كوردستانیان پێ جێهێشت و له‌ به‌غدای پایته‌ختیش وازیان لێنه‌ده‌هێنا،  به‌ڵام دوای ئه‌وه‌ی ئه‌و بلیمه‌تی خۆی سه‌لماند، و له‌ ئاستی عێراق و جیهانیشدا راو بۆچوونه‌كانی بوونه‌ ماده‌ی زانستی و ده‌وڵه‌تان له‌ دارشتنی یاسا و ده‌ستوریاندا پرسیان پێ ده‌كرد.
خۆشبه‌ختانه‌ به‌شێكی هۆشیاری كۆمه‌ڵگه‌ی ئێمه‌ش تێگه‌شتن پشتگوێخستنی وه‌ها زانایه‌ك خه‌ساره‌ت و بێ وه‌فایی و نه‌زانیشه‌، بۆیه‌ش به‌ تایبه‌ت له‌ ده‌ ساڵی رابردوودا به‌ڕێزه‌وه‌ هێنرایه‌وه‌ هه‌ولێر و وه‌ك مه‌رجه‌عێكی یاسایی و زانستی شه‌رعی مامه‌ڵه‌ی له‌گه‌ڵ ده‌كرا، نوسینه‌كانی به‌ شێوه‌یه‌كی شایسته‌ كۆكرانه‌وه‌ و له‌چاپدران و نێردران بۆ زۆر ناوه‌ندی ئه‌كادیمی زانستی و جیهانی، جگه‌ له‌وانه‌ش ده‌یان رێزلێنان و ته‌قدیری بۆ سازكرا و چه‌ند شه‌قام و جێگایه‌ك به‌ ناوی جه‌نابییه‌وه‌ ناونران.
ئه‌م هه‌ڵوێستانه‌ی به‌رامبه‌ر جه‌نابی پرۆفیسۆر مسته‌فا زه‌ڵمی ئه‌گه‌ر به‌روارد بكرێن به‌وه‌ی به‌رامبه‌ر مه‌ولانا خالیدی نه‌قشبه‌ندی و كه‌یفی جوانڕۆیی و مه‌لای بێتۆشی و كێ و كێ كران، كه‌ چۆن شاربه‌ده‌ر كران و تا مردیشن ناویان به‌ چاكه‌ نه‌هێنرا و له‌ وڵاتی غه‌ریبیدا بێكه‌س و بێ ناز و بێ ناو سه‌ریان نایه‌وه‌، به‌ دڵنیاییه‌وه‌ ده‌بێ بڵێین مامۆستای زه‌ڵمی كۆتایی ته‌مه‌نی پر خێر بوو.
ئه‌ڵبه‌ت ئه‌گه‌ر ئێمه‌ش رێزمان لێ نه‌نایه‌، كه‌سایه‌تی و هه‌ڵكه‌وتووی ئه‌و خۆی سه‌پاندبوو، كۆمه‌ڵگه‌ و ناونه‌نده‌كانی دی پێش ئێمه‌ رێزیان لێنابوو، ئێمه‌ ته‌نها عه‌یبداری و هه‌ناسه‌ هه‌ڵكێشانه‌كه‌مان بۆ ده‌مایه‌وه‌.
ئه‌و نه‌ك له‌ ئاستی عێراق و جیهاندا، ئه‌وه‌نده‌ی به‌س بوو، كه‌ ته‌رمه‌كه‌یان برده‌وه‌ بۆ شارۆچكه‌ی خورماڵ، پۆل پۆل ژن و منداڵ و پیر و جوانی ده‌ڤه‌ره‌كه‌ هاتبوونه‌ سه‌ر شه‌قامه‌كان و به‌ فرمێسكه‌وه‌ پێشوازییان لێكرد.
به‌ڵام ده‌یڵێمه‌وه‌، له‌م كۆتاییه‌ی ته‌مه‌نیدا،  زۆر له‌ چین و توێژه‌كانی كۆمه‌ڵگه‌ هه‌ر یه‌كه‌و به‌ شێوازی خۆی رێزیان له‌ گه‌وره‌یی و هه‌ڵكه‌وتوویی ئه‌و زانا بلیمه‌ته‌ گرت، به‌ دڵنیاییه‌وه‌ ئه‌ویش به‌و رێزگرتنه‌ ته‌واو شادومان ده‌بوو، بۆیه‌ش هه‌قیه‌تی پێی بڵێین: پیری عاقیبه‌ت خێر.
