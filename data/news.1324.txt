هێزه‌ ئه‌منییه‌كانی‌ عیراق چاوه‌ڕوانی كۆتاییهاتنی بۆردومانی فڕۆكه‌ جه‌نگییه‌كانی هاوپه‌یمانانن، بۆ ئه‌وه‌ی شه‌ڕ ببه‌نه‌ ناو سه‌نته‌ری فه‌لوجه‌وه‌، كه‌ له‌ئێستادا گه‌یشتوونه‌ته‌ ده‌روازه‌كانی‌ ئه‌و شاره‌.
سه‌نته‌ری فه‌لوجه‌ له‌ئێستادا به‌چڕی له‌لایه‌ن فڕۆكه‌كانی‌ هاوپه‌یمانانه‌وه‌ بۆردوومان ده‌كرێت، به‌وته‌ی‌ فه‌رمانده‌یه‌كی‌ باڵای‌ عیراقیش پاش كۆتایهاتنی‌ بۆردوومانه‌كه‌، هێرش بۆ سه‌نته‌ری‌ فه‌لوجه‌ ده‌ستپێده‌كه‌ن.
عه‌لی‌ به‌دری‌، به‌رپرسی‌ سه‌نته‌ری‌ هه‌ماهه‌نگی‌ له‌سوپای‌ عیراق به‌خه‌ندانی‌ راگه‌یاند "هێرشی‌ سه‌ر شاری‌ فه‌لوجه‌ به‌شێوه‌یه‌كی‌ كاتیی‌ راوه‌ستاوه‌، چونكه‌ فڕۆكه‌ جه‌نگییه‌كانی‌ هاوپه‌یمانان به‌چڕیی‌ بۆردوومانی‌ بنكه‌و حه‌شارگه‌كانی‌ چه‌كدارانی‌ داعش ده‌كه‌ن له‌ناو شاره‌كه‌".
دوێنێ‌ یه‌كشه‌ممه‌، حه‌یده‌ر عه‌بادی‌ سه‌رۆك وه‌زیرانی‌ عیراق له‌نێو دانیشتنه‌كه‌ی‌ په‌رله‌مانی‌ عیراقه‌وه‌ ده‌ستپێكردنی‌ قۆناغێكی تری ئۆپه‌راسیۆنی‌ رزگاركردنی‌ فه‌لوجه‌ی‌ راگه‌یاند، كه‌ قۆناغی‌ یه‌كه‌می‌ دووشه‌ممه‌ی‌ رابردوو ده‌ستیپێكرد.
بۆ كۆنترۆڵكردنه‌وه‌ی‌ سه‌نته‌ری شار، هه‌ریه‌ك له‌هێزه‌كانی‌ ده‌زگای‌ دژه‌ تیرۆری‌ عیراق‌و پۆلیسی‌ فیدراڵی‌‌و فه‌وجه‌كانی‌ پۆلیسی‌ ئه‌نبارو فه‌وجه‌كانی‌ پۆلیسی‌ ئاماده‌ی‌ فه‌لوجه‌و چه‌كداری‌ هۆزه‌كانی‌ ئه‌نبارو فه‌وجی‌ ته‌كتیكی‌ سه‌ركردایه‌تی‌ پۆلیسی‌ ئه‌نبار، به‌شداری‌ ده‌كه‌ن، به‌وته‌ی‌ به‌دری.
سه‌رله‌به‌یانی ئه‌مڕۆ، به‌رپرسی‌ سه‌نته‌ری‌ هه‌ماهه‌نگی‌ له‌سوپای‌ عیراق به‌خه‌ندانی وت كه‌ هێزه‌ ئه‌منییه‌كان له‌یه‌كێك له‌ده‌روازه‌كانی‌ فه‌لوجه‌وه‌ هه‌ندێك پێشڕه‌وییان كردووه‌ بۆ ناو شاره‌كه‌.
به‌دری وتی "به‌ڵام دواتر به‌مه‌به‌ستی‌ رێگه‌خۆشكردن بۆ به‌چڕی بۆردومانكردنی‌ بنكه‌و سه‌نگه‌ره‌كانی‌ تیرۆریستان، ئه‌و هێزانه‌ هاتوونه‌ته‌ ده‌روازه‌ی‌ شاره‌كه‌و له‌ئێستادا ته‌واوی‌ هێزه‌ عیراقییه‌كان له‌ده‌روازه‌ی‌ فه‌لوجه‌دان".
ئه‌وه‌ش له‌كاتێكدایه‌ محه‌مه‌د ئیبراهیم، وته‌بێژ به‌ناوی‌ سه‌ركردایه‌تی‌ ئۆپه‌راسیۆنه‌ هاوبه‌شه‌كانی‌ عیراق ره‌تیده‌كاته‌وه‌ كه‌هیچ هێزێكی‌ عیراق چوبێتنه‌ ناو فه‌لوجه‌وه‌‌و تائێستا شه‌ڕو پێكادانه‌كان له‌ده‌ره‌وه‌ی‌ شاره‌كه‌ به‌رده‌وامه‌، ئه‌وه‌ش به‌گوێره‌ی‌ (سی‌ ئێن ئێن)ی عه‌ره‌بی‌.
هه‌ر ئه‌مڕۆ یه‌حیا ره‌سوڵ، وته‌بێژی‌ سوپای‌ عیراق به‌(سكای نیوز)ی عه‌ره‌بی وت كه‌ هێزه‌ عیراقییه‌كان هێرشیان بۆ ناو سه‌نته‌ری‌ شاره‌كه‌ ده‌ستپێكردووه‌، دوای ئه‌وه‌ی‌ هێزه‌كانی سوپای عیراق به‌ته‌واوی كۆنترۆڵی ناوچه‌ی سه‌قڵاوییه‌یان كردووه‌ته‌وه‌و له‌ژێر چنگی داعشیان ده‌رهێناوه‌.
به‌گوێره‌ی وته‌ی سه‌رچاوه‌یه‌كی ئه‌منی، ناوچه‌ی سه‌قڵاویه‌ گرنگی خۆی هه‌یه‌، چونكه‌ ده‌كه‌وێته‌ ده‌روازه‌ی باكووری فه‌لوجه‌و به‌و هۆیه‌وه‌ كۆنترۆڵی رێگای سه‌ره‌كی كراوه‌و رێگه‌ له‌چه‌كدارانی داعش گیراوه‌ كه‌ له‌ده‌ره‌وه‌ی فه‌لوجه‌وه‌ شه‌ڕ له‌دژی سوپای عیراق بكه‌ن.
سه‌باح نه‌عمان وته‌بێژی ده‌زگای دژه‌ تیرۆر به‌سكای نیوزی راگه‌یاندووه‌ كه‌ چه‌كدارانی داعش "به‌رده‌وام له‌هه‌وڵی ئه‌وه‌دان كه‌ له‌ڕێگه‌ی خۆكوژو ئۆتۆمبێلی بۆمبڕێژكراوه‌وه‌ هێرشبكه‌نه‌ سه‌ر چه‌كداره‌كانمان".
عه‌مید یه‌حیا ره‌سوڵ  ده‌ڵێت "پرۆسه‌ی چوونه‌ ناو شاری فه‌لوجه‌ به‌پشتگیری هێزی ئاسمانی فڕۆكه‌ جه‌نگییه‌كان ده‌بێت بۆ ئه‌وه‌ی فشاری زیاتر بخرێته‌ سه‌ر چه‌كداره‌كانی داعش‌و له‌ قۆناغی دووه‌مدا ده‌ست به‌كۆنترۆڵكردنه‌وه‌ی ناوچه‌ گرنگه‌كان ده‌كرێت".
