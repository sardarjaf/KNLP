ئه‌و ئه‌فسه‌ره‌ی سه‌نته‌ری هه‌ماهه‌نگی سوپای عیراق وتیشی"ژماره‌یه‌كی زۆر چه‌كداری داعش به‌ره‌و سه‌نته‌ری شار هه‌ڵاتون‌و خۆیان له‌ناو ماڵ و خه‌ڵكی مه‌ده‌نی شاره‌كه‌دا حه‌شار داوه‌".
هاوكات سه‌رله‌به‌یانی ئه‌مڕۆ، هادی عامری سه‌رۆكی‌ ڕێكخراوی به‌در له‌ نامه‌یه‌كه‌دا بۆ خه‌ڵكی فه‌لوجه‌ كه‌ وێنه‌یه‌كی‌ بۆ خه‌ندان نێردراوه‌، داوایكرد فه‌لوجه‌ چۆڵبكرێت تاهێزه‌كانی عیراق بتوانن باشتر شه‌ڕی چه‌كدارانی داعش بكه‌ن، ڕه‌خنه‌ش له‌جوڵاندنی به‌شێك له‌هێزه‌كانی سوپای عیراق به‌ره‌و مه‌خمورو موسڵ ده‌گرێت‌و داوای‌ له‌سه‌رۆك وه‌زیرانی عیراق كرد تا پڕۆسه‌ی ئازادكردنی فه‌لوجه‌ كۆتایی نه‌یه‌ت له‌شوێنێكی تر به‌ره‌ی شه‌ڕ نه‌كاته‌وه‌.
عامری پڕۆسه‌ی ڕزگاركردنی فه‌لوجه‌ی به‌ سست وه‌سفكردو ڕایگه‌یاند"پڕۆسه‌كه‌ به‌سستی به‌ڕێوه‌ده‌چێت‌و داوا له‌ عه‌بادی ده‌كه‌م گرنگی زیاتر به‌ پڕۆسه‌كه‌ بدات".
سه‌رۆكی ڕێكخراوی به‌در هه‌روه‌ها داوای له‌پۆلیسی فیدراڵ‌و هۆزه‌كان كرد به‌شێوه‌یه‌كی به‌رفراوان به‌شداربن له‌ كۆنتڕۆڵكرنه‌وه‌ی فه‌لوجه‌و هێزی خۆیان دژی چه‌كدارانی داعش یه‌كبخه‌ن.
نامه‌كه‌ی عامری‌ بۆ دانیشتوانی فه‌لوجه‌ له‌كاتێكدایه‌، هێزه‌كانی حه‌شدی شه‌عبی رۆژی دووشه‌ممه‌ی‌ رابردوو به‌ فه‌رمی كۆتاییان به‌ ئه‌ركه‌كانیان له‌ فه‌لوجه‌ هێنا، ئه‌وه‌ش به‌پێی ڕێككه‌وتنێكی پێشوه‌خت له‌گه‌ڵ حكومه‌تی عیراق.
رۆژی 23ی ئایار سوپای عیراق پڕۆسه‌ی ئازادكردنه‌وه‌ی فه‌لوجه‌ی‌ ده‌ستپێكرد، له‌ئێستاشدا نزیكی 50 هه‌زار هاوڵاتی مه‌ده‌نی له‌ناو شاره‌كه‌دا له‌ نێوان شه‌ڕ و پێكدادانه‌كانی سوپای عیراق و چه‌كدارانی داعش ماونه‌ته‌وه‌و له‌بارودۆخێكی سه‌ختی ژیاندان، ناوبه‌ناویش هه‌ندێكیان هه‌وڵی هه‌ڵهاتن له‌و شاره‌ ده‌ده‌ن.
