هێرشی چەكدارانی تاڵیبان بۆ سەر بینای پەرلەمانی ئەفغانستان برینداربوونی دەیان كەسی لێكەوتەوە و هێرشەكە بە كوژرانی هێرشبەران كۆتایی پێهات.
عیبادوڵلا كەریمی، وتەبێژی پۆلیسی كابۆل بە ئاژانسی رۆیتەرزی راگەیاند سەرەتا یەكێك لە هێرشبەران بە ئوتۆمبیڵێكی بۆمبڕێژكراوەوە خۆی لەبەردەم بینای پەرلەماندا تەقاندۆتەوەو دواتر چەند چەكداری دیكە بیناكەیان داوەتە بەر دەستڕێژی گوللەو بەتەمابوون بڕۆنە ناو بیناكەو كۆنترۆڵی بكەن.
سدیق سدیقی، وتەبێژی وەزارەتی ناوخۆی ئەفغانستان ئاماژەی بەوەكرد كە هێزەكانی پۆلیس بە كوژرانی هەر حەوت هێرشبەرەكە كۆتاییان بە رووداوەكە هێناوەو دووپاتی كردەوە كە سەرجەم ئەندام پەرلەمانەكان سەلامەتن.
ئەگەرچی ژمارەی تەواوی قوربانیەكانی هێرشەكە رانەگەیەندراوە، بەڵام وتەبێژی وەزارەتی تەندروستی ئەفغانستان بە ئاژانسی بی بی سیی راگەیاند سیو یەك برینداری رووداوەكە گەیەندراونەتە نەخۆشخانەكانی كابۆل كە پێنج ژنو سێ منداڵیان تێدایە و ئاژانسی فەرەنساش باس لە كوژرانی دوو هاووڵاتی مەدەنی دەكات.
هێرشەكەی تاڵیبان بۆ سەر بینای پەرلەمانی ئەفغانستان پاش ئەوە دێت كە ئەو گرووپە لە دوو رۆژی رابردوودا توانیویانە دوو ناچە لە باكووری ئەو وڵاتە بەتەواوی كۆنترۆڵ بكەن.
