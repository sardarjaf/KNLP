وه‌زاره‌تی خوێندنی باڵا و توێژینه‌وه‌ی زانستی رایگه‌یاند، نزیكەی 10 ملیۆن وەک شایستە داراییەکان بۆ قوتابیانی تواناسازی دابینکرا.
د.جوان جه‌لال شه‌ریف به‌ڕێوه‌به‌ری گشتی نێردراوان و په‌یوه‌ندییه‌ ڕۆشنبیرییه‌كان وه‌زاره‌تی خوێندنی باڵا و توێژینه‌وه‌ی زانستی رایگەیاند، "سه‌رۆكایه‌تی ئه‌نجومه‌نی وه‌زیرانی هه‌رێمی كوردستان بڕی نۆ ملیۆن و ٨٠٤ هەزار و ٣٣١ دۆلار وەک شایستە داراییەکان بۆ قوتابیانی تواناسازی دابین كرد".
به‌ڕێوه‌به‌ری گشتی نێردراوان و په‌یوه‌ندییه‌ ڕۆشنبیرییه‌كان راشیگەیاند "دابینكردنی ئه‌و بڕه‌ پاره‌یه‌ له‌كاتێكدایه‌، هه‌رێمی كوردستان له‌ قه‌یرانێكی گه‌وره‌ی داراییدایە، بۆیه‌ ده‌توانین بڵێین خه‌می ژیان و خوێندنی خوێندکاران به‌ئاستێكی به‌رز له‌ده‌ره‌وه‌ی وڵات، ئه‌وله‌ویه‌تی كاره‌كانی حكومه‌ت و وه‌زاره‌تە، ته‌مویله‌كه‌ ڕه‌زامه‌ندی له‌سه‌ردراوه‌ و ده‌توانین سه‌رجه‌م پاره‌ی شایسته‌یی خوێندكاران، تا مانگی مایسی ٢٠١٥ بەسەر خوێندکارانی تواناسازی دابەش بکەین"، ناوبراو رونیشکردەوە كه لە ئایندەیەکی نزیکدا لیستی ناوی قوتابیان کە شایستە داراییەکان دەیانگریتەوە بڵاودەکەنەوە.
