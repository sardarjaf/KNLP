لەئەمڕۆ دووشەممەوە بڕیارەكانی تایبەت بە كەمكردنەوەی نرخی كاڵاو شمەك و كرێی دوكان و خانوو لە سنووری ئیدارەی گەرمیان دەچێتە بواری جێبەجێكردنەوە، ئەوەش بەوتەی بەڕێوەبەری چاودێری بازرگانی گەرمیان.
لە چەند هەفتەی رابردوودا ئیدارەی گەرمیان لیژنەیەكی تایبەتی ئابووری دروستكرد بۆ پێداچوونەوە بە نرخی كاڵاو خزمەتگوزارییەكان و چەند بڕیارێكی لەو بارەیەوە پەسەندكرد.
حیكمەت ئەحمەد بەڕێوەبەری چاودێری بازرگانی گەرمیان بەخەندانی وت  "ئەو بڕیارانە كە دەبوو هەفتەی ڕابردوو جێبەجێبكرایە، بەڵام لەم هەفتەیەداو لەمڕۆوە كەوتە بواری جێبەجێكردنەوە".
نرخی نۆرینگە و دەرمان كە لە ڕابردوودا لە ئیدارەی گەرمیان هاوڵاتیان گلەییان هەبوو بەو پێیەی لەگەڵ باری ئابووری خەڵك یەكناگرێتەوە، لە بڕیارەكانی لیژنەكەدا بۆ كەمكردنەوەی نرخەكان هیچ ئاماژەیەكی پێنەكراوە.
حیكمەت ئەحمەد كە لەهەمانكاتدا ئەندامی لیژنەی باڵای ئابووری گەرمیانە وتیشی: "لیژنەی باڵای تەندروستی هەیە لە وەزارەتی تەندروستی بە سەرپەرشتی وەزیری تەندروستی بڕیاری كەمكردنەوەی ئەو نرخانە دراوە پێشتر، ئەگەر هەر نیگەرانیەكی هاوڵاتیان بگاتە دەستمان لەبارەی گرانی نرخی نۆرینگەکانەوە بەدواداچوونی بۆ دەكەین".
كەمكردنەوەی نرخەكان لەلایەن ئیدارەی گەرمیانەوە دوای شۆڕكردنەوەی دەسەڵات دێت لەلایەن ئەنجومەنی وەزیرانەوە بۆ پارێزگاكان و ئیدارە سەربەخۆكان بۆ بڕیاردان لەسەر كەمكردنەوەی نرخ.
لەچەند هەفتەی رابردوودا هەریەكە لە پارێزگاكانی هەولێرو دهۆك بڕیاری كەمكردنەوەی نرخیان خستە بواری جێبەجێكردنەوە، بڕیاریشە لەم هەفتەیەدا پارێزگای سلێمانیش لەو بارەیەوە بڕیاربدات.
