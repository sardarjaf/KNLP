بڕیارده‌ری لیژنه‌ی دارایی له‌ ئه‌نجومه‌نی نوێنه‌رانی عیراق ئاشكرایده‌كات، هۆكاری به‌رزبوونه‌وه‌ی نرخی دۆلار بۆ ئه‌وه‌یه‌ كه‌ مافیایه‌كی بازرگانی هه‌یه‌ له‌پشتی ئه‌و به‌رزبوونه‌وه‌یه‌وه‌ و هه‌ر بڕه‌ دۆلارێك له‌ لایه‌ن بانكی ناوه‌ندییه‌وه‌ بخرێته‌ بازاڕه‌وه‌ ئه‌وان راسته‌وخۆ ده‌یكڕنه‌وه‌ بۆ ئه‌وه‌ی نرخه‌كه‌ی دانه‌به‌زێت، ده‌شڵێت، خستنه‌ بازاڕی دۆلاریش له‌ لایه‌ن بانكی ناوه‌ندی عیراقه‌وه‌ نا شه‌فافی زۆری پێوه‌ دیاره‌.
ئه‌حمه‌د حاجی ره‌شید، بڕیارده‌ری لیژنه‌ی دارایی له‌ ئه‌نجومه‌نی نوێنه‌رانی عیراق به‌ خه‌ندانی راگه‌یاند: شێوازی خستنه‌بازاڕی دۆلار له‌ لایه‌ن بانكی ناوه‌ندی عیراقه‌وه‌ نا شه‌فافی زۆری تیایه‌، ئه‌و بڕه‌ی ده‌خرێته‌ بازاڕه‌وه‌ روون نییه‌ چۆنه‌، ئه‌وه‌نده‌ی هه‌یه‌ له‌ رێگه‌ی 16 بانك و چوار كۆمپانیای بانكی ئه‌نجام ده‌درێت، به‌ڵام كاتێك ده‌چیته‌ بانكه‌كانیش پێت ده‌ڵێن دۆلاریان نییه‌، ئیتر نازانرێت ده‌درێت به‌ ناسیاوه‌كانی خۆیان یان چۆن ده‌فرۆشرێت.
راشیگه‌یاند: "دۆلار به‌ دوو جۆر ده‌خرێته‌ بازاڕه‌وه‌، یه‌كه‌م به‌شێوه‌ی حه‌واڵه‌و دووه‌م به‌شێوه‌ی نه‌قده‌، شێوه‌ی حه‌واڵه‌ بازرگان ده‌ڕوات ده‌ڵێت ده‌مه‌وێت بایی ئه‌وه‌نده‌ كاڵاو كه‌لوپه‌ل له‌ فڵان وڵات بهێنم، دوای ئه‌وه‌ی مامه‌ڵه‌كانی بۆ ته‌واو ده‌كه‌ن، له‌ماوه‌ی 15 رۆژدا پاره‌كه‌ی بۆ ره‌وانه‌ ده‌كه‌ن و سه‌دا هه‌شتی لێده‌بڕن بۆ زه‌ریبه‌و گومرگ، به‌ڵام شێوه‌ی نه‌قدی كه‌متره‌".
ئه‌وه‌شی خسته‌ڕوو:  بۆ حه‌واڵه‌ 100 دۆلار به‌ 118 هه‌زار و 700 دیناره‌، به‌ڵام نه‌قدییه‌كه‌ به‌ 119 هه‌زار دیناره‌.
ئه‌حمه‌د حاجی ره‌شید وتیشی: "له‌سه‌رووی هه‌موویه‌وه‌ مافیایه‌ك هه‌یه‌ له‌پشتی ئه‌م به‌رزبوونه‌وه‌ی دۆلاره‌وه‌، ئه‌ویش هه‌ر بڕه‌ دۆلارێك له‌ لایه‌ن بانكی ناوه‌ندییه‌وه‌ بخرێته‌ بازاڕه‌وه‌ ئه‌مان یه‌كسه‌ر ده‌یكڕنه‌وه‌، ئه‌مه‌ش واده‌كات نرخی دۆلار دانه‌به‌زێته‌وه‌ و هه‌روا بمێنێته‌وه‌".
هاوكات ئه‌مڕۆ پێنجشه‌ممه‌ 11ی حوزه‌یرانی 2015، نرخی 100 دۆلاری ئه‌مریكی به‌رامبه‌ر بوو به‌ 135 هه‌زار دیناری عیراقی، ئه‌مه‌ش به‌رزترین نرخی كه‌ له‌مساڵدا تۆمار كرابێت.
