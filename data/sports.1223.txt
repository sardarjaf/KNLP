هەفتەی رابردوو لە شاری هەولێر پاڵەوانێتی بەرزكردنەوەی قورسایی لەسەر ئاستی كچان ئەنجامدرا، لەم پاڵەوانێتیە پێنج یانە لەسەر ئاستی عێراق بەشداری كرد، دوای ركابەرییەكی زۆر یانەی هەولێر كۆنترۆڵی ئەم پاڵەوانیتیەی كرد، بە پێویستمان زانی لە نزیكەوە راپۆرتێك دەربارەی دەرخستنی ئەم یارییە و چۆنیەتی پێشكەوتنی لە كوردستان ئامادە بكەین.
دوای ئەوەی یانەی ئافرەتانی هەولێر یەكەم تیپی بەرزكردنەوەی قورسایی لەسەر ئاستی شاری هەولێر دامەزراند، رۆژانە ئەم تیپە مەشقی خۆیان ئەنجام دەدەن بەبێ كردنەوەی پاڵەوانێتی تا ساڵی رابردوو كاتێك یەكێتی بەرزكردنەوەی قورسایی عێراق بڕیاری دا میوانداری پاڵەوانێتی وڵاتانی عەرەبی لەم یارییە بكات لەسەر ئاستی كوڕان و كچان، گشت ئەندامانی ئەم تیپە بە یاریزانان و راهێنەران بانگهێشتی هەڵبژاردەی عێراق كران و لەم پاڵەوانێتیە لەسەر ئاستی پێشكەوتووان و لاوان و تازەپێگەیشتووان ئەنجامی یەكجار باشیان بە دەستهێنا، دوای تەواوبوونی ئەم پاڵەوانێتیە گشت یاریزانان و راهێنەرانی هەڵبژاردەی عێراق پێوەندییان بە یانەی هەولێر كرد و بەشدارییان لە پاڵەوانێتی یانەكانی عەرەب كرد، كە لە وڵاتی سوریا ئەنجامدرا.
لەم پاڵەوانێتیە توانیان چەندین ملوانكەی جۆراوجۆر بە دەستبهێنن و پلەی دووەمیان لەسەر ئاستی تیپەكان بە دەستهێنا، ئاستی یاریزانەكان رۆژ بە رۆژ پێشدەكەوێت و لە پاڵەوانێتیەكانی داهاتوو چاوەڕوانی ئەنجامی باشیان لێدەكرێت.
دوای ئەوەی تەنیا یانەی هەولێر لەسەر ئاستی عێراق تیپی بەرزكردنەوەی قورسایی كچان-ی هەبوو، بەڵام هەفتەی رابردوو شاری هەولێر میوانداری پاڵەوانێتی یانەكانی عێراقی لەم یارییە كرد و لەم پاڵەوانێتیە ژمارەیەكی بەرچاوی یانەكان بەشدارییان تێیدا كرد و ژمارەی تیپەكان خۆی لە پێنج تیپ دەگرت، كە چواریان تیپەكانی كوردستان بوون ئەویش دوو تیپ لە هەولێر و رانیە و كەركوك ئەمەش ئەوە دەگەیەنێت، كە یانەكان رۆژ بە رۆژ بایەخ بەم یارییە دەدەن و هەوڵ دەدەن تیپێكی بەهێز دروست بكەن بۆ ئەوەی لە پاڵەوانێتیەكان لەسەر ئاستی عێراق و عەرەب بەشداری بكەن و ئەنجامی باش بە دەستبهێنن.
دوای بەڕێوەچوونی چالاكییەكانی ئەم پاڵەوانێتیە راوبۆچوونی چەند یاریزانێكمان وەرگرت، سەرەتا یاریزانی بنكەی وەرزش و لاوانی رانیە گوڵستان ئەحمەد وتی: ئێمە وەكو بنكەی وەرزش و لاوانی رانیە ماوەی یەك مانگ-ە مەشق ئەنجام دەدین و ژمارەیەكی زۆری یاریزانان پێوەندییان پێوە كردین و رۆژانە مەشقی خۆمان ئەنجام دەدا و توانیمان لەم پاڵەوانێتیە ئەنجامێكی باش بە دەستبهێنین و دڵنیام لەوەی ئەگەر مەشقی رۆژانەمان زیاتربایە، ئەنجاممان باشتر دەبوو و خۆم حەزم لە یاری بەرزكردنەوەی قورسایی بوو، بۆیە ئەم یارییەم هەڵبژارد و هیوادارام یانەكانی كوردستان زیاتر بایەخ بەم یارییە بدەن بۆ ئەوەی ئاستی ئەم یارییە زیاتر لە كوردستان پێش بكەوێت.
دواتر یاریزانی بنكەی وەرزش و لاوانی هەولێر زەرێفە سەفین وتی: وەكو یاریزانێكی یانەی هەولێر رۆژ بە رۆژ ئاستمان بەرزتر دەبێتەوە و لە پاڵەوانێتیەكانی دەرەوەی عێراق توانیمان ئەنجامی باش بە دەستبهێنین لە هەمان كاتدا لە پاڵەوانێتی عێراق پلەكانی یەكەممان بە دەستهێنا، ئەمەش دەستكەوتێكی مەزنە بۆ ئێمە بۆیە هەوڵ دەدین لە پاڵەوانێتیەكانی تر بەتایبەتی لە دەرەوەی عێراق ئەنجامی باشتر بە دەستبهێنین و هەوڵ دەدەم لە ریزی هەڵبژاردەی عێراق ئەنجامی باش بە دەستبهێنم.
دواتر زۆربەی یاریزانەكانی یانە بەشداربووەكان تەئكیدیان لە پێشخستنی ئەم یارییە دەكردووە لە كوردستان و داوایان كرد یانەكان و لیژنەی ئۆڵۆمپی كوردستان و وەزارەتی رۆشنبیری و لاوانی حكومەتی هەرێمی كوردستان گرنگی زیاتر بەم یارییە بدەن بۆ ئەوەی ژمارەی یانەكان بەرزتر بێتەوە.
لە پاڵەوانێتی یانەكانی عێراق هەریەكە لە یانەكانی هەولێر و تیپی بنكەی وەرزش و لاوانی هەولێر و بنكەی وەرزش و لاوانی رانیە و تیپی بابەگوڕگوڕ و یانەی فەتات دیالی بەشداریان تیادا كرد و ئەنجامی ئەم پاڵەوانێتیە بەمشێوەیە بوو.
