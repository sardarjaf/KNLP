ژنه‌ چیرۆكنووس شیرین.
ك له‌ لاپه‌ڕه‌ی‌ تایبه‌تی‌ خۆی‌ له‌ تۆڕی‌ كۆمه‌ڵایه‌تی‌ فه‌یسبووك حیكایه‌تی‌ یه‌كه‌مین كتێب كڕینی‌ ده‌گێڕێته‌وه‌ و به‌ سه‌ره‌تای وه‌رچه‌رخان له‌ ژیانی‌ تایبه‌تی‌ خۆی‌ ناوی ده‌بات.
شیرین.
ك له‌ نووسینه‌كه‌یدا ده‌ڵێت: "رۆژێك له‌گه‌ڵ دایكم له‌ بازاڕ بووم، بردم بۆ یه‌كێك له‌ دوكانی كتێب فرۆشییه‌كانی به‌ر ده‌ركی سه‌را و له‌وێ بۆ یه‌كه‌مجار له‌ ژیانمدا سێ كتێبم كڕی، كه‌ هه‌رسێكیان چیرۆك بوون".
ئه‌وه‌شی‌ نووسیوه‌: "ئه‌و سێ كتێبه‌ بوونه‌ بناغه‌ی یه‌كه‌م كتێبخانه‌ی تایبه‌تی خۆم، چونكه‌ هه‌ر له‌و ته‌مه‌نه‌وه‌ ژووری تایبه‌ت به‌خۆم هه‌بوو به‌و حیسابه‌ی من نۆبه‌ره‌ی ماڵ بووم وماڵه‌كه‌شمان گه‌وره‌ و ژووری زۆری تێدابوو".
له‌پۆلی یه‌كه‌می ناوه‌ندی بووم، كه‌ ئێستا پێی ده‌ڵێن پۆلی حه‌وت، هه‌مووی دوو مانگی خوێندن تێپه‌ڕیبوو هه‌ستم ده‌كرد ده‌توانم باش به‌عه‌ره‌بی بخوێنمه‌وه‌و باشتریش لێی تێبگه‌م، ئیتر شه‌یدای ئه‌و زمانه‌ بووم وحه‌زم ده‌كرد پێی بخوێنمه‌وه‌، ده‌ستمكرد به‌خوێندنه‌وه‌ی كتێبی ده‌ره‌وه‌ی مه‌نهه‌جی قوتابخانه‌، رۆژێك له‌گه‌ڵ دایكم له‌ بازاڕ بووم، بردم بۆ یه‌كێك له‌ دوكانی كتێب فرۆشییه‌كانی به‌ر ده‌ركی سه‌را و له‌وێ بۆ یه‌كه‌مجار له‌ ژیانمدا سێ كتێبم كڕی، كه‌ هه‌رسێكیان چیرۆك بوون.
كتێبه‌كان ره‌نگاوڕه‌نگ وبه‌چاپێكی جوان كرابوون، دیاره‌ چاپی لوبنان بووه‌، له‌و كتێبانه‌ بوون كه‌ تایبه‌تن به‌ هه‌رزه‌كاران نه‌ك منداڵان، دوانیانم له‌بیرماوه‌ (السحر العجیب) كه‌ نووسه‌ره‌كه‌یم بیرنایه‌ و ئه‌وی تریشیان (الامیر الصغیر)ی ئۆسكار وایڵد بوو، ئه‌و سێ كتێبه‌ بوونه‌ بناغه‌ی یه‌كه‌م كتێبخانه‌ی تایبه‌تی خۆم، چونكه‌ هه‌ر له‌و ته‌مه‌نه‌وه‌ ژووری تایبه‌ت به‌خۆم هه‌بوو به‌و حیسابه‌ی من نۆبه‌ره‌ی ماڵ بووم وماڵه‌كه‌شمان گه‌وره‌ و ژووری زۆری تیابوو.
هه‌رچه‌نده‌ له‌ ماڵه‌كه‌دا كتێبخانه‌ هه‌بوو، به‌ڵام حه‌زم ده‌كرد كتێبخانه‌ی تایبه‌ت به‌خۆم هه‌بێت، به‌ڵام له‌و ته‌مه‌نه‌دا وه‌كو هه‌ر هه‌رزه‌كارێك زیاتر حه‌زم له‌ گۆڤاری هونه‌ریی بوو، له‌وانه‌: (الموعد)و (الشبكه‌) و به‌شدارییم هه‌بوو له‌ (الموعد)دا، خوێندنه‌وه‌ی ئه‌و گۆڤاره‌ لوبنانیانه‌ زۆر یامه‌تیده‌ر بوون بۆ باشكردنی زمانی عه‌ره‌بییه‌كه‌م، جگه‌ له‌وه‌ی چیرۆكی كورت و رۆمانی تیدا بڵاوده‌كرایه‌وه‌ به‌ زنجیره‌، هه‌روه‌ها له‌ قوتابخانه‌ گۆڤاری (المرشد- رابه‌ر) یان پێ ده‌فرۆشتین و حه‌زم له‌ خوێندنه‌وه‌ و كۆكردنه‌وه‌ی ده‌كرد، ئیتر له‌و ته‌مه‌نه‌وه‌ ئاشنای خوێندنه‌وه‌ بووم و كه‌وتمه‌ گه‌ڕان و پشكنینی كتێبخانه‌كه‌ی ماڵمان، ئه‌وسا زانیم كتێبخانه‌كه‌ زیاتر كتێبی مێژوویی و زانستی و سیاسی تێدایه‌ له‌گه‌ڵ دیوانی شاعیره‌ عه‌ره‌ب و شاعیره‌ فارسه‌ كلاسیكه‌كان و هه‌ندێ دیوانی شاعیری كوردیشی تیابوو.
یه‌كه‌م كتێب كه‌ له‌و كتێبخانه‌یه‌ ده‌رمهێنا و خوێندمه‌وه‌، كتێبی (جان دارك) بوو به‌ زمانی عه‌ره‌بی، ئه‌و كتێبه‌ و حیكایه‌تی ژان دارك سه‌رسامیان كردم، چونكه‌ ئه‌وه‌ یه‌كه‌مجار بوو درك به‌وه‌ بكه‌م كه‌ ده‌شێت كچێك ئازا بێت و ببێته‌ جه‌نگاوه‌ر و به‌رگریی له‌ نیشتمانه‌كه‌ی بكات، دواتر به‌و شێوه‌ تراژیدییه‌ بمرێت كه‌ ده‌یسوتێنن، چونكه‌ پێشتر ئه‌و حیكایه‌تانه‌ی بۆمان ده‌كرا و ئه‌و فیلمانه‌ی له‌ سینه‌ما ده‌مانبینی هه‌ر پیاوان ئازا و جه‌نگاوه‌ر بوون و به‌هانای ژنان و منداڵانه‌وه‌ ده‌چوون، ده‌بوونه‌ پێشه‌نگ و هه‌روه‌ها له‌ڕێی نیشتماندا ده‌كوژران و ده‌بوونه‌ قوربانی، خوێندنه‌وه‌ی ئه‌و كتێبه‌ جۆرێك له‌ باوه‌ڕ به‌خۆبوونی پێده‌به‌خشیم كه‌ ده‌شێت كچان و ژنانیش به‌هێز و ئازا بن.
