یه‌كێتی نیشتیمانی كوردستان هه‌نارده‌كردنی نه‌وتی هه‌رێم له‌ڕێگه‌ی‌ یه‌ك سه‌رچاوه‌وه‌ به‌"هه‌ڵه‌یه‌كی زه‌ق" ده‌بینێت، بۆیه‌ هه‌وڵه‌كانی چڕكردۆته‌وه‌ بۆ ئه‌وه‌ی‌ جگه‌ له‌توركیا نه‌وت له‌ڕێی بۆرییه‌وه‌ هه‌نارده‌ی‌ ئێرانیش بكرێت، به‌ڵام به‌پێی زیاد له‌سه‌رچاوه‌یه‌ك ئه‌وه‌ له‌ناوخۆی هه‌رێم‌و له‌سه‌ر ئاستی عیراقیش ململانێی له‌سه‌ره‌، بۆیه‌ پێشبینی دواكه‌وتنی پرۆسه‌كه‌ ده‌كرێت.
سه‌ره‌تای چڕكردنه‌وه‌ی‌ هه‌وڵی راكێشانی بۆریی‌و هه‌نارده‌كردنی نه‌وتی هه‌رێم بۆ زیاد له‌سه‌رچاوه‌یه‌ك له‌وانه‌ش ئێران، دوای ئاماده‌كردنی راپۆرتێكی‌ فراكسیۆنی یه‌كێتی دێت له‌په‌رله‌مانی كوردستان كه‌ تیایدا جه‌ختكراوه‌ته‌وه‌ "ناكرێت" سه‌ره‌كیترین داهاتی‌ هه‌رێم كه‌ نه‌وته‌ له‌ڕێگه‌ی‌ یه‌ك سه‌رچاوه‌وه‌ ره‌وانه‌ی‌ بازاڕه‌كانی‌ جیهان بكرێت.
راپۆرته‌كه‌ له‌ساڵی 2015 پێشكه‌ش به‌حكومه‌تی هه‌رێمی كوردستان كراو، تیایدا هه‌نارده‌كردنی نه‌وت ته‌نها له‌ڕێی توركیاوه‌ به‌یه‌كێك "له‌هه‌ڵه‌ هه‌ره‌ زه‌ق‌و به‌رچاوه‌كانی‌ ئابووری‌" وه‌سفكراوه‌، ئه‌وه‌ش به‌وته‌ی‌ خه‌ڵه‌ف ئه‌حمه‌د، په‌رله‌مانتاری فراكسیۆنی یه‌كێتی.
هه‌وڵه‌كه‌ چڕتركرایه‌وه‌، دوای چه‌ند دانیشتن‌و گفتوگۆیه‌كی نێوان فراكسیۆنی یه‌كێتی له‌په‌رله‌مانی كوردستان‌و مه‌كته‌بی سیاسی حزبه‌كه‌، كه‌تیایدا بڕیاردرا پرسی هه‌نارده‌كردنی نه‌وتی هه‌رێم له‌ڕێی ئێرانه‌وه‌ ببه‌نه‌ حكومه‌ته‌وه‌.
خه‌ڵه‌ف ئه‌حمه‌د، وه‌ك خۆی ده‌ڵێت چه‌ند جارێك فراكسیۆنه‌كه‌یان له‌سه‌ر ئه‌و پرسه‌ له‌گه‌ڵ مه‌كته‌بی سیاسی حزبه‌كه‌یان كۆبونه‌ته‌وه‌، وتی بڕیاردرا ئه‌و پرسه‌ له‌دانیشتنه‌كانی وه‌فدی یه‌كێتی له‌گه‌ڵ پارتی دیموكراتی كوردستانیش پێداگریی له‌سه‌ر بكرێت، "یه‌ك هێز به‌ته‌نیا ناتوانێت ئه‌و بڕیاره‌ بدرێت، بۆیه‌ پارتی‌‌و یه‌كێتی‌ به‌یه‌كه‌وه‌ گفتوگۆیان له‌سه‌ر ئه‌و پرسه‌ كردووه‌".
بۆیه‌كه‌مجار له‌مانگی 6ی 2009 به‌رهه‌مهێنانی نه‌وتی هه‌رێم له‌مه‌راسیمێكدا راگه‌یه‌نرا، به‌مه‌به‌ستی ره‌وانه‌كردنی بۆ بازاڕه‌كانی جیهان له‌ڕێی به‌غداوه‌، ئه‌وه‌ش دوای پێنج رۆژ له‌ده‌رهێنانی 10 هه‌زار به‌رمیل له‌كێڵگه‌ی‌ تاوكێ به‌شێوه‌ی ئه‌زمونی.
پرۆسه‌ی‌ ده‌رهێنان‌و هه‌نارده‌كردنی نه‌وت چووه‌ قۆناغێكی تره‌وه‌، له‌كۆتایی ساڵی 2013 نه‌وتی هه‌رێم له‌ڕێی بۆریی نه‌وتی هه‌رێم - جه‌یهانه‌وه‌ هه‌نارده‌ی‌ توركیا كرا بۆ بازاڕه‌كانی جیهان.
له‌مانگی 6ی ساڵی 2015 هه‌رێمی كوردستان بۆ یه‌كه‌مجار له‌ڕێی توركیاوه‌ به‌شێوه‌ی‌ سه‌ربه‌خۆ نه‌وتی هه‌نارده‌ی‌ ده‌ره‌وه‌ كرد به‌بێ گه‌ڕانه‌وه‌ بۆ به‌غدا.
رێواس فایه‌ق، په‌رله‌مانتاری‌ یه‌كێتی له‌لیژنه‌ی‌ پیشه‌سازی‌‌و سه‌رچاوه‌ سروشتیه‌كان ده‌ڵێت هه‌ست به‌نیگه‌رانی ده‌كات كه‌ ته‌نها یه‌ك سه‌رچاوه‌ هه‌یه‌ بۆ هه‌نارده‌كردنی نه‌وتی هه‌رێم بۆ بازاڕه‌كانی جیهان.
"ده‌كرێت جگه‌ له‌توركیا، له‌ئێران‌و له‌داهاتووشدا ئه‌گه‌ر ڕۆژئاوای‌ كوردستان توانیان ده‌سه‌ڵاتیان بگه‌یه‌نن به‌ده‌ریای‌ سپی‌ ناوه‌ڕاست، له‌وێشه‌وه‌ هه‌نارده‌ بكرێت".
دوای ئه‌وه‌ی‌ له‌حكومه‌ت‌و كۆبونه‌وه‌ دووقۆڵییه‌كانی یه‌كێتی‌و پارتی له‌چه‌ند مانگی رابردوو پرسی هه‌نارده‌كردنی نه‌وت له‌ڕێ ئێرانه‌وه‌ تاوتوێكرا، ئه‌و پرسه‌ له‌گه‌ڵ حكومه‌تی ئێرانیش چووه‌ قۆناغێكی نوێوه‌.
عه‌بدوڵلاَ ئاكره‌یی، به‌ڕێوه‌به‌ری‌ فه‌رمانگه‌ی په‌یوه‌ندییه‌كانی‌ هه‌رێمی‌ كوردستان‌و ئێران به‌خه‌ندانی وت كه‌ هه‌نارده‌ی‌ نه‌وتی‌ هه‌رێم بۆ ئێران له‌ڕێگه‌ی‌ دوو بۆرییه‌وه‌ ده‌بێت، كه‌ بڕیاره‌ بۆرییه‌ك له‌ڕێگه‌ی‌ خاڵی‌ سنووری‌ حاجی‌ ئۆمه‌ران له‌هه‌ولێره‌وه‌، ئه‌وه‌ی‌ دیكه‌ش له‌ڕێگه‌ی په‌روێزخان له‌سلێمانییه‌وه‌ رابكێشرێت.
ئه‌وه‌ش له‌كاتێكدایه‌ تائێستا كار بۆ راكێشانی بۆری نه‌وتی هه‌رێم – ئێران نه‌كراوه‌، كه‌ هۆكارێكی دواخستنی پرۆسه‌كه‌یه‌.
ته‌ها زه‌نگه‌نه‌، بریكاری‌ وه‌زاره‌تی‌ سامانه‌ سروشتییه‌كانی هه‌رێم، به‌خه‌ندانی وتی "پێده‌چێت دوو ساڵی‌ دیكه‌ نه‌وت له‌ڕێگه‌ی‌ بۆریه‌وه‌ بگوازرێته‌وه‌ بۆ ئێران".
زه‌نگه‌نه‌ كه‌ سه‌رۆكایه‌تی شاندی وه‌زاره‌ته‌ی‌ ده‌كرد له‌تاران وتی "گفتوگۆكان به‌رده‌وامن‌و له‌م مانگه‌شدا گه‌ڕێكی‌ دیكه‌ی‌ دانوستان ئه‌نجامده‌درێت".
له‌باره‌ی‌ ئه‌وه‌ی‌ ئه‌م پرسه‌ زیاتر خواستی یه‌كێتییه‌و له‌كۆبونه‌وه‌كان وه‌كو مه‌رجی دانوستانی سیاسی به‌سه‌ر پارتیدا سه‌پاندوویه‌تی، زه‌نگه‌نه‌ وتی "هه‌ر حزبێك ستراتیژی‌ خۆی‌ هه‌یه‌ له‌كاركردن، به‌ڵام دواجار هه‌نارده‌ی‌ نه‌وت بۆ ئێران وه‌ك كردنه‌وه‌ی‌ كه‌ناڵێكی‌ دیكه‌ی‌ هه‌نارده‌ی‌ نه‌وت وه‌زاره‌تی‌ سامانه‌ سروشتیه‌كان ئه‌نجامی‌ ده‌دات".
هه‌رچه‌نده‌ ئه‌و ده‌ڵێت هێشتا گفتوگۆكان ماون، به‌ڵام عه‌بدوڵا ئاكره‌یی ده‌ڵێت پرۆسه‌كه‌ ته‌نها واژۆكردنی ماوه‌ له‌سه‌ر گرێبه‌ستێك.
ئێران دوای هه‌ڵگرتنی‌ سزا ئابوورییه‌كی‌ ئه‌مریكاو یه‌كێتی‌ ئه‌وروپا، ئامانجی زیادكردنی‌ رێژه‌ی‌ هه‌نارده‌ی‌ به‌رهه‌مهێنانی‌ نه‌وتی‌ ناوخۆیه‌تی‌ بۆ بازاڕه‌كانی‌ جیهان، له‌ڕێگه‌ی‌ به‌كارهێنانی‌ نه‌وتی‌ هه‌رێمی‌ كوردستان بۆ به‌ركاهێنانی‌ له‌پێداویستی‌ ناوخۆدا، چونكه‌ نه‌وتی هه‌رێم بۆ ئه‌و وڵاته‌ هه‌رزانتر له‌سه‌ری ده‌كه‌وێت، به‌هۆی جۆریه‌تییه‌كه‌یه‌وه‌.
عه‌لی ئه‌كبه‌ر نیعمه‌ت ئیلاهی، به‌ڕێوه‌به‌ری‌ راگه‌یاندنی‌ وه‌زاره‌تی‌ نه‌وتی‌ ئێران، به‌دووری ده‌زانێت له‌دوو هه‌فته‌ی‌ داهاتوودا وڵاته‌كه‌یی‌و ئێران له‌سه‌ر راكێشانی بۆری نه‌وتی هه‌رێم رێكبكه‌ون، "رێككه‌وتنی كۆتایی ئێران‌و هه‌رێم ماوه‌یه‌كی زیاتری پێویسته‌".
ئیلاهی به‌خه‌ندانی وت "هێشتا هه‌رێمی كوردستان ئه‌و كۆمپانیایه‌ی ده‌ستنیشان نه‌كردووه‌ كه‌ بۆرییه‌كه‌ راده‌كێشێت، چونكه‌ ئێستا هه‌رێم له‌قه‌یرانی داراییدایه‌و راكێشانی بۆری نه‌وت پێویستی به‌پاره‌یه‌كی زۆر هه‌یه‌".
ره‌نگه‌ راكێشانی بۆری نه‌وتی هه‌رێم بۆ ئێران، جگه‌ له‌ناوخۆی هه‌رێم ململانێی نێوان هه‌رێمی كوردستان‌و عیراق به‌دوای خۆیدا بهێنێت.
ئیلاهی وتی "ڕه‌زامه‌ندی حكومه‌تی ناوه‌ند له‌سه‌ر بۆرییه‌ نه‌وته‌كه‌ بۆ ئێمه‌ گرنگه‌و ئه‌وه‌ش مه‌رجی ئێمه‌یه‌، به‌ڵام لایه‌نی هه‌رێم پێیانوتوین له‌و باره‌یه‌وه‌ له‌گه‌ڵ ناوه‌ند گفتوگۆ ده‌یكه‌ن‌و ئومێد هه‌یه‌ رازی بن".
ئه‌و ترسه‌ دوای ئه‌وه‌ دێت كه‌ راكێشانی بۆری نه‌وتی هه‌رێم – جه‌یهان‌و بڕیاری هه‌نارده‌كردنی نه‌وتی هه‌رێم به‌بێ گه‌ڕانه‌وه‌ بۆ به‌غدا، بڕینی بودجه‌ی‌ هه‌رێمی كوردستانی به‌دوای خۆیدا هێنا له‌ساڵانی رابردودا.
یه‌كێتی پێیوایه‌ راكێشانی بۆری نه‌وتی هه‌رێم بۆ ئێران‌و هه‌نارده‌كردنی نه‌وت، كاریگه‌ری ده‌بێت له‌سه‌ر ژێرخانی ئابوریی‌و دارایی‌و هاوسه‌نگی هێز له‌هه‌رێمی كوردستان، له‌گه‌ڵ هاوسه‌نگی مامه‌ڵه‌كردن ئابوری له‌گه‌ڵ وڵاتانی ناوچه‌كه‌.
خه‌ڵه‌ف ئه‌حمه‌د، په‌رله‌مانتاره‌كه‌ی‌ یه‌كێتی وت "به‌ڕێككه‌وتن له‌گه‌ڵ ئێران ته‌وازنی‌ سیاسی‌و ئابووری‌ له‌ناوچه‌كه‌دا پارسه‌نگ ده‌بێت"، زیاتر وتی "چیتر توركیا ناتوانێت پێداگیری‌‌و فشار بخاته‌ سه‌ر هه‌رێمی‌ كوردستان له‌هه‌رشتێك كه‌ مه‌به‌ستیه‌تی‌، ئه‌وه‌ش سودێكی‌ دیكه‌ی‌ گرێبه‌سته‌كه‌یه‌، چونكه‌ واده‌كات هه‌رێمی‌ كوردستان به‌رانبه‌ر به‌توركیا هه‌م بێمنه‌ت بێت، هه‌میش بتوانێت قسه‌ له‌سه‌ر هه‌مواركردنی‌ گرێبه‌سته‌كان له‌گه‌ڵ توركیا".
ئه‌و كه‌ له‌كۆبوونه‌وه‌كانی فراكسیۆنه‌كه‌ی‌ له‌گه‌ڵ مه‌كته‌بی سیاسی له‌سه‌ر ئه‌و پرسه‌ چه‌ند جارێك  گفتوگۆی كردووه‌، وتی كه‌ له‌ئاستی ناوخۆی هه‌رێمدا، رێككه‌وتنه‌كه‌ واده‌كات ته‌وازنی‌ هێزی‌ سیاسی‌و ئابووری‌ رابگیرێت، له‌نێوان هه‌ردوو زۆنی سه‌وزو زه‌رد، "بۆیه‌ راكێشانی‌ بۆرییه‌ نه‌وتییه‌كه‌ ته‌قریبه‌ن هاوسه‌نگییه‌ سیاسی‌و ئابوورییه‌كه‌ش وه‌ك خۆی‌ لێده‌كاته‌وه‌، كه‌ساڵانێكه‌ به‌هۆی نه‌خۆشكه‌وتنی مام جه‌لال‌و جیابونه‌وه‌ی‌ گۆڕان له‌یه‌كێتی ئه‌و هاوسه‌نگییه‌ تێكچووبوو".
ئه‌و هه‌وڵه‌ له‌گه‌ڵ ئێران، له‌كاتێكدایه‌ چه‌ندین جار به‌رپرسانی باڵای یه‌كێتی، جه‌ختیانكردۆته‌وه‌ كه‌ ئاگاداری گرێبه‌سته‌ نه‌وتییه‌كان‌و داهاتی نه‌وتی هه‌رێم نین له‌گه‌ڵ توركیا، هه‌رچه‌نده‌ مانگانه‌ وه‌زاره‌تی سامانه‌ سروشتییه‌كان بڕی داهات‌و هه‌نارده‌ی‌ نه‌وت ئاشكراده‌كات.
زیاتر له‌سه‌رچاوه‌یه‌ك بۆ خه‌ندان جه‌ختده‌كه‌نه‌وه‌ كه‌پارتی له‌كۆبوونه‌وه‌ دووقۆڵییه‌كان‌و له‌حكومه‌تیش به‌ڕاكێشانی بۆری نه‌وتی هه‌رێم بۆ ئێران له‌سه‌ر ئه‌و داوایه‌ی‌ یه‌كێتی رازی بووه‌، به‌ڵام هه‌نگاوه‌كان بۆ ئه‌و كاره‌ به‌لاواز داده‌نرێن.
ساڵح موشیر، په‌رله‌مانتاری‌ فراكسیۆنی‌ پارتی‌ له‌لیژنه‌ی‌ پیشه‌سازی‌‌و سه‌رچاوه‌ سروشتیه‌كان رایوایه‌ گرنگه‌ نه‌وت هه‌نارده‌ی‌ ئێران بكرێت، "هه‌روه‌ك چۆن په‌یوه‌ندی‌ هه‌رێمی‌ كوردستان له‌گه‌ڵ توركیا په‌یوه‌ندییه‌كی‌ باشه‌، بۆ هه‌رێمی‌ كوردستان گرنگه‌ هه‌مان په‌یوه‌ندی‌ له‌گه‌ڵ كۆماری‌ ئیسلامی‌ ئێرانیش هه‌بێت".
به‌لای ساڵح موشیر گرنگییه‌كه‌ له‌وه‌دایه‌ هه‌رێم ده‌توانێت رێژه‌ی‌ نه‌وت زیاتر بفرۆشێت.
"ئه‌گه‌ر پارتی‌ یان یه‌كێتی‌ هه‌ر یه‌كێكیان به‌و هه‌وڵه‌ هه‌ستابن ئه‌وه‌ كارێكی‌ گرنگه‌".
بۆیه‌ به‌لایه‌وه‌ گونجاو نییه‌ بوترێت "ناردنی‌ نه‌وت له‌ڕێگه‌ی‌ ئێرانه‌وه‌ پارسه‌نگی‌ هێز له‌نێوان ئیداره‌ی‌ زۆرنی‌ سه‌وزو زۆرنی‌ زه‌رد لاسه‌نگ ده‌كاته‌وه‌".
