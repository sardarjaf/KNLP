لەماوەى 10 وەرزى خولى نایابى تۆپى پێ ى کوردستان بەردەوام ئەزمونێکى پالپشت هەبوو بۆ بەشێک لە یانە بەشداربووەکان، چونکە بەشدارى بەشێک لە یانەبەشداربوەکانى خولى کوردستان لە خولى عیراق و چاڵاکیە نێودەوڵەتیەکانى ئاسیا جۆرێک لە پێشخستنى ئەزمونى لە خولەکە دروستکرد کە پێویستى بە چەندین ساڵ بوو تا ئەو قۆناغە تێپەڕێنێت.
بەو جۆرەش ئەزمونى خولى عیراق و جامى یەکێتى یانەکانى ئاسیا خزایە نێو دەسپێکى چاڵاکیەکى تاقى نەکراوە.
راگوزەرێکى دیکە لە خولەکە ئەو ئالوگۆرى و رەنگاورەنگیە لە دەرخشتنى  پاڵەوانێکى نوێ لەنێو یانەبەشداربووەکانە.
بەو بەڵگەیەى لە ماوەى 10 وەرز پاوانخوازى دروست نەبووە بۆ یانەیەکى دیاریکراو بەلکو بەشى هەریەک لەیانەکانى هەولێر و دهۆک و زێرەڤانى و هەندرێن بووە.
ئەوەى تایبەت بێت بە دەیەم خولى یانە نایابەکان، رۆلى کاریگەرى راگەیاندەکان بوو بۆ راکێشانى سەرنجى هەوادارانى وەرزش بۆ خولێکى ناوەخۆى.
کە لە رووى رۆژنامەنوسیەوە بەئاراستەکردنى سەرنجى شەقام ئەرکێکى قورس و پر لە ئامانجە.ئەو کاریگەریە قورسەى راگەیاندن بۆ پتر بەهێزکردنى خولەکە و بەخشینى پرشنگدارى بەکارخستنى ئەوپەڕى ئەرک و لێپرسراوەتى راگەیەندکاران بوو.
لەوێشدا ئەزمونێکى نوێى رۆژنامەنوسان بوو بۆ دورکەوتنەوە لە وەشانى هەواڵى وەرگێردراوى هەواڵە زانراوەکانى جیهان بۆ خولێکى ناوەخۆیى.
جۆرێک ئەزمونى وەرگرتنى تایبەتمەندى کاریش بوو چونکە ئەمرۆ ئەو رۆژنامەنوسانەى روماڵى خولەکانى ناوەخۆیى دەکەن، مەیدانیەن خەریکى دروستکردنى ئەزموونى پیشەکەیانن و لەنێو هاوکارانیشیان بە رۆژنامەنوسى خولەکانى ناوەخۆ دەناسرێنەوە.
ئەمە جگە لەو پێشکەوتنەى لە گواستنەوەى وێنە بۆ شاشەکان دروستبووە کە جیاوازیەکى زۆرى لەگەڵ سەرەتاکانى خولەکە هەیە.هاوشان بێژەر و شیکەرەوەى تازەى هێنایە مەیدانەکە.
بەهۆى قەیرانى دارایى و کێشەى گرێبەست و موچەى یاریزانان ئەگەرى شکستى خولەکە دروست ببوو.بەڵام خۆشبەختانە هەموو ئەو رەشبینیانە رەوینەوە کاتێک یاریزانە لەخۆبردوەکانى ناوەخۆ چاوپۆشیان لە  مافەداراییەکانیان کرد.
لەلایەکى دیکەوە بۆ یەکەمجار پالپشتى کەرتى تایبەت بۆ خولێکى گەورەى تۆپى پێ لەسەر ئاستى کوردستان.ئەوە مایەى دروستبونى ئومێدێکى مەزن بوو بۆ بە پیشەسازکردنى وەرزش لە هەرێمى کوردستان.
خۆى لەخۆیدا ئەو ئامانجە لەسەروى هەر ویستێکى دیکەبوو بۆ جێبەجێکردنى چەندین خاڵ لەناوەرۆکى هەر مەبەستێک کە خولەکەى لێ دروست ببوو.
یەکێتى تۆپى پێى کوردستانیش وەک ئەرکى سەرشانى بەردەوام لە هەوڵى سەرخستن و بەرەوپێشبردنى خولەکە بوو بەو ئیمکانیەتە سنوردارەى لەبەر دەستیان بوو.
دواجار راپەڕاندنى ئەرکى سەرپەرشتیاران بە گشتى  وبە شێوەیەکى پەسەندکراو ،کە کەمترین سەرنج و رەخنەیان روبەروکرایەوە،خالى بەرەوپێشچونى ئەزمونى راپەراندن و رێکخستنى خول بوو بەشێوەیەکى بەرچاو.
ئەوەى تایبەتیش بێت بە رێکخستنى یاریەکانى کۆتایى ئەو بەرچاورونیەى رێکخەران بوو کە سال دواى ساڵ لەبەرەوپێشچوندابوو، لە ئاست هێز و تواناى یانە بەشداربوەکان بوو، لەگەڵ ئەو بارقورسیەى لەسەرشانیان بوو.بەڵام دواجار نمونەیەکى سەرکەوتوى رێکخستنیان نیشانداین وەکو ئەزمونێکى سەرەتایی.
