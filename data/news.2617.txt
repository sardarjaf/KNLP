وه‌زیری دارایی عێراق ئاشكرای ده‌كات: له‌ كۆتایی مانگی ته‌مموزی داهاتوودا، عێراق له‌گه‌ڵ ناوه‌نده‌ بانكی و داراییه‌كانی جیهان، بۆ تاوتوێكردنی‌ پلانی ده‌ركردنی قه‌واڵه‌ی دارایی به‌ بڕی 5 ملیار دۆلار، كۆده‌بێته‌وه‌.
له‌ لێدوانێكیدا بۆ ئاژانسی هه‌واڵی ڕۆیته‌رز، هۆشیار زێباری وه‌زیری دارایی عیراق ڕایگه‌یاند: له‌ كۆتایی مانگی ته‌موزی داهاتوودا، عێراق له‌گه‌ڵ ناوه‌نده‌ بانكی و داراییه‌كانی جیهان، له‌وانه‌ش جی بی مۆرگان-سیتی بانك-دۆیچه‌ بانك- پلانی ده‌ركردنی قه‌واڵه‌ی دارایی به‌ بڕی 5ملیار دۆلار ده‌خاته‌ ڕوو.
ده‌ركردنی ئه‌و جۆره‌ قه‌واڵه‌ داراییه‌ له‌لایه‌ن عێراقه‌وه‌، واته‌ قه‌رزكردن له‌ بانكه‌ نێوده‌وڵه‌تییه‌كان له‌پێناو چاره‌سه‌ركردنی ئه‌و قه‌یرانه‌ ئابووری و داراییه‌ی ڕووبه‌ڕووی بوه‌ته‌وه‌.
له‌ سه‌ره‌تای ئه‌م مانگه‌شدا، عێراق و سندوقی دراوی نێوده‌وڵه‌تی، ڕێككه‌وتن له‌سه‌ر ئه‌وه‌ی به‌غدا بڕی 833 ملیۆن دۆلار قه‌رز له‌ سندوقی ناوبراو بكات بۆ زیاتر په‌یداكردنی متمانه‌ له‌ بازاڕدا.
