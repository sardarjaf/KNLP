بەڕێوەبەرایەتی گشتی ڕۆشنبیری و ھونەری ھەڵەبجە ئێوارە ئاھەنگێکی گۆرانی و ھەڵپەڕکێ بۆ منداڵان سازدەکات و بەڕێوەبەری گشتیش دەڵێت دەستپێکێکی گرنگ دەبێت بۆ ساڵی نوێی خوێندنیان.
پەروێز نیازی بەڕێوەبەری گشتی ڕۆشنبیری و ھونەری ھەڵەبجە بەSNNی ڕاگەیاند : ئێوارەی ئەمڕۆ ئاھەنگێکمان بۆ منداڵانی ھەڵەبجە لەباخی گشتی ڕێکخست بەئامانجی ڕەخساندنی کاتێکی خۆش بۆیان.
وتیشی : لەئاھەنگەکەدا چەند گۆرانی و نمایشێک پێشکەش کران ، لەگەڵ گروپێکی ھەڵپەڕکێی منداڵان کەسەرجەمیان کچن و چاوەڕێی داھاتویەکی باشیان لێدەکرێت و وەڵامێکە بۆ ئەوانەی دەڵێن لەھەڵەبجە خانمان و کچان دورن لەکارە ھونەرییەکان.
ئاماژەی بەوەشکرد : بەھۆی ئەوەی دەستپێکی نوێی ساڵی خوێندن نزیک بوەتەوە ، ئەم گۆرانی و ھەڵپەڕکێیە بەگرنگ دەزانین بۆ منداڵان چونکە پێمان وایە منداڵ نابێ تێکەڵ بەبارودۆخی سیاسی و دارایی بکرێت و لەچەند ڕۆژی داھاتوشدا ئاھەنگەکە دەبەینە ناحیەکانی سیروان و خورماڵ.
