ئەگەر ئەتەوێ بەرامبەر سەرقاڵ بکەی‌ وفرسەتی‌ ئەوەی‌ نەبێ باسی‌ کەم وکوڕیەکانت بکات ورەخنەت لێبگرێ، تۆ هەوڵبدە باسی‌ بابەتێکی‌ دیکەی‌ بۆ بکە، ئەگەر ویستت زیاتر سەرقاڵی‌ بکەی‌ باسی‌ ئەو بابەتەی‌ بۆ بکە کە ئەو پێی‌ قەڵس ئەبێ، یان کێشەیەکی‌ بۆ دروست بکە، تاوەکو سەرقاڵ بێ بەدەردی‌ خۆیەوەو نەپەرژێتە سەر تۆ، خۆ ئەگەر ویستت کێشەیەک چارەسەر نەبێت ولە بیری‌ خەڵکی‌ بەریتەوە، کێشەیەکی‌ گەورەتر دروست بکە، یان بابەتێکی‌ چارەنوسساز بکە بەکاڵاو مامەڵەی‌ پێوە بکە.
ئەمانە ئامۆژگاری‌ نین، بەڵکو هونەری‌ بازرگانی‌ سیاسیە لای‌ ئەو سیاسەتمەدارانەی‌ سیاسەت وەکو بازرگانی‌ ئەبینن، هەمو ئامانجێکیان بۆتە زۆرترین قازانجی‌ کاتی‌.
بازرگانی‌ ئەم جۆرە سیاسەتمەدارانە تەنها بەویژدان ومێژوو ئابڕوی‌ خۆیانەوە نیە، بەڵکو دەست ئەبەن بۆ هەمو پرس وپیرۆزیەک، تابازرگانیەکەیان بڕوت وداهاتی‌ پێشوی‌ هەبێ.
پرسی‌ دەوڵەت وپیرۆزی‌ ئاینیش وەکو دوو دیارترین پرس وپیرۆزی‌ گەورەترین پشکیان بەرکەوتوە، لەبەکاڵاکردن ومامەڵە پێوەکردن.
کەم نین ئەو میرو پاشا وسوڵتان وجێنشینانەی‌ لەکاتی‌ ئاسایدا نقومی‌ ئارەزو وحەزەکانیان بونەو، لەکاتی‌ تەنگانەشدا بانگی‌ جیهاد وغەزایان داوە دژی‌ کافران وداگیرکەران، لەبەرامبەریشدا زۆرن ئەو شۆڕگێڕانەی‌ بەردەوام خەڵکیان بەخەیاڵی‌ دەوڵەت وخەونی‌ سەربەخۆیی‌ وچیرۆکی‌ شەوەزەنگی‌ بەر ئاگردانی‌ ئازادی‌، بەبرسێتی‌ وبێ شێو خەواندوە.
ئەگەر هەندێک جار قەدەریش وای‌ خواستبێ بەویستێکی‌ دەرەکی‌ دەوڵەتۆکەیەکیان بۆ دروست کرابێ، ئەوا تەنها بۆ خۆیان وماڵبەتەکانیان بوە، بۆ ئەوانەش کەرایەکی‌ جیاوازیان هەبوە بوە بەزیندان، یان بە ناچاری‌ بەجێیان هێشتوە.
ئەو دەوڵەتانەی‌ ئێستا بونەتە نمونەی‌ دیموکراسی‌ بۆ جیهان، دروستبونی‌ چەندیان لکێنراوە بەناوی‌ کەسەوە؟ چەند بەڵێن ووتاری‌ خرۆشێنەر لەپشت دروستبونیانەوەن؟ لەکاتێکدا ئەوانیش خۆرسک نین ودروستکراوی‌ مرۆڤن.
هەروەها دەکرێت بپرسین ئیسرائیل چەند جار بانگی‌ جیهاد وغەزای‌ داوە بۆ ئەو شەڕانەی‌، ئەگەر نەڵێم لەهەمویان، لەزۆربەی‌ زۆریان سەرکەوتوبوە.
موفارەقەی‌ بازرگانانی‌ ئاین ئەوەیە، لەهەمان کاتدا بانگەشە بۆ رێنماییەکانی‌ ئاینەکە ئەکەن وخۆشیان سەرپێچی ئەکەن تەنها لەپێناو مانەوەدا، بۆ وێنە هەندێک لەو وڵاتانەی‌ بانگەشەی‌ ئاین ئەکەن، لەئاستی‌ ناوخۆیدا توندترین سزای‌ ئاینەکە ئەسەپێنن بەسەر هاوڵاتیەکانیاندا، کەچی‌ لەئاستی‌ دەرەوەدا ملکەچی‌ ویستێکی‌ دەرەکی‌ ئەبن وبەتەواوی‌ فەرمانەکانی‌ جێبەجێ ئەکەن، بەپێچەوانەی‌ رێنمایی وئامۆژگاری‌ ئاینەکەیان.
لەئاستی‌ پارتی‌ سیاسیشدا بەشێک لەپارتە سیاسیە ئاینیەکان رێنمایی ئاینی‌ دەکەنە ماددەیەکی‌ هاندەر وتەنانەت بیهۆشکەریش، خەڵکی‌ پێ هاندەدەن بۆ روبەڕوبونەوەی‌ ستەم وخراپەکاری‌، بەڵام کاتێک دێتە سەر هەڵوێست وەرگرتن وروبەڕوبونەوەی‌ ئەو ستەم وخراپەکاریە، بەبیانوی‌ خۆپارێزی‌ ومیانڕەوەی‌ ئامادەن سەرپێچی‌ کرۆکی‌ ئاینەکە بکەن.
بەچەشنی‌ ئەو شۆڕشگێڕانەی‌ خەڵک بەسەربوردەی‌ ئازادیەوە ئەخەوێنن، ئەم بازرگانانەی‌ ئاینیش خەڵک بەچیرۆکی‌ کۆن وخۆشی‌ بەهەشت وهەڕەشەی‌ ئاگری‌ دۆزەخ بێهۆش ئەکەن، خۆشیان نەکار بەحیکمەتی‌ ئەو چیرۆکانە ئەکەن ونەهەڕەشەی‌ ئاگر ئەیانترسێنێ ونەخۆشی‌ بەهەشتیش جورئەتیان پێئەدات هەڵوێستێکی‌ مەردانەی‌ هەڵقوڵاوی‌ ئاینەکە دەرببڕن.
موفارەقەی‌ بازرگانانی‌ دەوڵەتیش لەوەدا بەدەردەکەوێت، بەردەوام لەنێوان یارو نەیارانی‌ دەوڵەتەکەدا ئەمان گوێڕایەڵی‌ نەیارانی‌ دەبن، ئەوکاتەی‌ خەڵک تینوی‌ سەربەخۆ بونە، ئەمان مامەڵەی‌ برایەتی‌ ویەکپارچەیی‌ دەکەن، ئەوکاتەش خەڵکی‌ ترسێکیان لەسەربەخۆیی‌ دەبێت، ئەمان مامەڵەی‌ دراوسێتی‌ دەکەن وبەدوای‌ دراوسێی‌ باشدا دەگەڕێن، هەر لەوکاتەی‌ بڕیاری‌ راگەیاندنی‌ دەوڵەت دەدەن، دامەزراوەکان بێ بەهاو بێ ئەرزش ئەکەن، کاتێکیش سەربەخۆیی‌ وەکو هەڕەشە بەکاردەهێنن، ژێربەژێر رێکەوتنی‌ کەسی‌ وداراییان بەستوە یان نوێ کردۆتەوە.
لەو دەمەی‌ جاڕی‌ دروستکردنی‌ دەوڵەت دەدەن، گرێبەستی‌ فرۆشتنیان جێبەجێکردوە.
ئەمانە جەسورن لەهیچ شتێک ناترسن، تەنها لەبەرژەوەندییەکانی‌ خۆیان نەبێت.
مەودای‌ بینین وتێڕوانینیان کورتە وتەنها ئێستا دەبینن، رابردویان لەبیرکردوەو بیر لەداهاتوش ناکەنەوە.
ئەمانە بێ منەتن لەخاوەن کەفائەت ومرۆڤە ژیرو سودبەخشەکان، بەلایەنەوە گرنگ نیە کێ لەچوارچێوەی‌ قەڵەمڕەوی‌ دین ودەوڵەتە دروستکراوەکەیاندا دەژی‌، گرنگ گوێڕایەڵبون وملکەچیە، ئەمانە خاوەنی‌ سەخاوەت ومیهرەبانین تا ئەو جێگەیەی‌ ملیان بۆ کەچ ئەکرێ، خۆ هەر ئەوەندەی‌ مل پێچەوانەی‌ ئارەزوەکانیان بجوڵێنرێت، سەخاوەتیان دەبێت بە شەقاوەت ومیهرەبانیش دەگۆڕێت بۆ رق وسزادان، ئەزانن بۆ؟ چونکە ئەمان وا دروستبون و بۆ گەورەکانی‌ خۆشیان هەنوکە هەر وان.
زۆرجار ئەمانە دەوڵەت بۆ خزمەتی‌ ئاین بەکاردەهێنن، یان بە پێچەوانەوە، ئاین دەخەنە خزمەتی‌ دەوڵەتەوە، لایان ئاسایە سەرپێچی‌ هەمو پیرۆزیەکانی‌ ئاین بکەن بەبیانوی‌ پاراستنی‌ دەوڵەت و هەمو پرەنسیپەکانی‌ دەوڵەتیش پشتگوێ بخەن، بەبیانوی‌ بەرز راگرتنی‌ ئاین.
بەکورتی‌، ئەمانە نە ئایندار ونەدەوڵەتمەدارن، هەتا زیاتر بانگەشەی‌ ئاینداری‌ ودەوڵەتداری‌ بکەن، یان روپامایی‌ پێوە بکەن، زیاتر کرۆکی‌ خۆیان بۆ خەڵکی‌ دەرئەخەن، ئاین ودەوڵەتیش زیاتر لە بەر چاوی‌ هەوادارانیان ئەخەن، چونکە ئەمانە جگە لە مشەخۆرێکی‌ ئاینی‌ ونەتەوەیی‌، هیچی‌ دیکە نین.
