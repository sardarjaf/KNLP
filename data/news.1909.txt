لیژنه‌ی‌ دارایی ئه‌نجومه‌نی‌ نوێنه‌ران زانیاریه‌كی‌ نوێ له‌باره‌ی‌ هه‌وڵه‌كانی‌ حكومه‌تی‌ ئیتیحادی بۆ دانانی‌ سیستمێكی‌ تایبه‌ت به‌موچه‌ی‌ فه‌رمانبه‌رانی‌ عیراقی ئاشكراده‌كات و ئه‌ندامێكی‌ لیژنه‌كه‌ش رایده‌گه‌یه‌نێت: ئه‌گه‌ر حكومه‌تی‌ هه‌رێم و ئیتیحادیی بگه‌نه‌ رێككه‌وتن، عیراق هه‌ر پرۆژه‌یه‌كیش جێبه‌جێ بكات هه‌رێم سه‌رپشك ده‌كات.
عه‌بدولقادر محه‌مه‌د ئه‌ندامی لیژنه‌ی‌ دارایی له‌ئه‌نجومه‌نی‌ نوێنه‌ران له‌لێدوانێكدا بۆSNNرایگه‌یاند: به‌غدا ئاماده‌كاری ده‌كات بۆدانانی‌ سیستمێكی‌ نوێ كه‌هاوشێوه‌ی‌ سیستمی‌ بایۆمه‌تری‌ هه‌رێمی‌ كوردستانه‌، به‌ڵام  تائێستا  له‌لایه‌ن لیژنه‌ی‌ تایبه‌ته‌وه‌ كاری‌ له‌سه‌ر ده‌كرێت و به‌جۆرێك بتوانرێت له‌رێی كارتی‌ ئه‌لیكترۆنییه‌وه‌ له‌داهاتوودا موچه‌ی‌ سه‌رجه‌م فه‌رمانبه‌رانی‌ عیراق دابین بكرێت.
ئاشكراشیكرد، هه‌ر بڕیارێكی‌ له‌وشێوه‌یه‌ له‌لایه‌ن به‌غداوه‌  بخرێته‌بواری‌ جێبه‌جێكردنه‌وه‌ و تایبه‌ت بێت به‌فه‌رمانبه‌رانی عیراق ئه‌وا فه‌رمانبه‌ره‌ ئیتحادییه‌كانی‌ هه‌رێمی‌ كوردستانیش ده‌گرێته‌وه‌.
ئه‌ندامه‌كه‌ی‌ لیژنه‌ی‌ دارایی باسیله‌وه‌شكرد،"ئه‌گه‌ر حكومه‌تی‌ هه‌رێم و حكومه‌تی‌ ئیتیحادیی بگه‌نه‌ رێككه‌وتن و عیراق هه‌ر پرۆژه‌یه‌كیش جێبه‌جێ بكات هه‌رێمی‌ كوردستان سه‌رپشك ده‌كات"  كه‌ ده‌توانرێت كار به‌ سیستمی‌ خۆی یان ئه‌و سیستمه‌ی‌ به‌غدا بكات كه‌ له‌رێی كارتی بانكیه‌وه‌ به‌نیازه‌ له‌ساڵی داهاتوودا په‌یڕه‌وی بكات.
