وشه‌ی سینۆگرافیا وشه‌یه‌كی  كۆنه‌ و له‌گه‌ل سه‌رهه‌لدانی شانۆی گریكه‌ كۆنه‌كان سه‌ری هه‌ڵداوه‌، به‌ڵام وه‌ك زه‌غره‌فه‌ بۆ جوانكردن و ڕازانه‌وه‌ی  (SKINA) واته‌ چێوه‌ی شانۆ به‌كارهاتووه‌.
ئه‌م زاراوه‌یه‌ له‌سه‌رده‌می ڕۆمانییه‌كان وه‌ك دیكۆری وێنه‌كیشراو یان دیكۆری قه‌باره‌ گه‌وره‌ به‌كار ده‌هات  ئه‌م ره‌وته‌ مێژووه‌ییه‌ی سینۆگرافیا هه‌تا ناوه‌ڕاستی سه‌ده‌ی نوزده‌ و سه‌ره‌تای سه‌ده‌ی بیست ته‌نها وه‌ك دیكۆر  سینۆگرافیا به‌كارده‌هینرا.
له‌گه‌ڵ سه‌رهه‌لدانی  تیۆری ده‌رهێنان  له‌لایه‌ن ( D. S. MEINGEN ) و (ئه‌ندریه‌ ئه‌نتوان ) و (ستانسلافسكی ) و(ئه‌نتۆنین ئارتۆ) و دواتر (مییرهولد و بریخت و ئه‌ دۆلف ئاپیا و وكرۆتۆفسكی و جان كۆبۆ و پیته‌ر بروك و  ئاریانا مۆنۆشكین و ........هتد ) .خوێندنه‌وه‌ و شیكردنه‌وه‌ و هۆرمۆنۆتیكی جیاواز و سیمۆلۆژیانه‌ بۆ چه‌مكی سینۆگرافیا و پێكهاته‌ سه‌ره‌كیه‌كانی  سینۆگرافیا هاته‌ كایه‌وه‌، واته‌  چیتر سینۆگرافیا  وه‌ك دیكۆر  به‌كار نه‌هات به‌ڵكو له‌ پێناسه‌یه‌كی نوێدا سینۆگرافیا بریتیه‌ له‌ (جه‌سته‌- دیكۆر– جل وبه‌رگ- رووناكی– ماكیاژ–  ده‌مامك– ئیكسسوار)، له‌ ئاستێكیشدا وشه‌ی سینۆگراف له‌ جیانی وشه‌ی ده‌رهێنه‌ر به‌كاردێت و ئه‌وه‌ی كاری سینۆگراف ده‌كات، له‌ جێگه‌ی ده‌رهێنه‌ر هه‌ڵده‌ستێت به‌ ڕێكخستن و سازكردنی ته‌واوی پێكهێنه‌ره‌كانی سه‌ر شانۆ به‌ شێوه‌یه‌كی هونه‌ری و ئێسته‌تیكی.
بۆ زیاتر ئاشنابوون و ناسینی ئه‌م بابه‌ته‌ له‌ ڕێگه‌ی چه‌ند پرسیارێكه‌وه‌ (نیاز له‌تیف)مان دواند، كه‌ خاوه‌نی بڕوانامه‌ی ماسته‌ره‌ له‌م بواره‌دا و ئه‌زموونی چه‌ندین ساڵی وانه‌وتنه‌وه‌ی هه‌یه‌ له‌ په‌یمانگای هونه‌ره‌جوانه‌كان و تاكو ئێستا وه‌ك وانه‌بێژ له‌ بواره‌ جیاوازه‌كانی شانۆدا به‌رده‌وامه‌.
پرسیاره‌كه‌ تاراده‌یه‌ك سه‌یره‌؟؟  من پێم وایه‌ شتێك نیه‌ به‌ ناوی سینوگرافیای  ئه‌لمانی یان فارسی  یان عه‌ره‌بی  یان ئه‌مه‌ریكی  ئیتر بۆ ده‌بێت  شتیك هه‌بێت  به‌ ناوی  سینۆگرافیای كوردی  ئه‌م  بیركردنه‌وه‌ و بۆچوونه‌ نه‌ هونه‌رییه‌ و نه‌ فه‌لسه‌فیه‌، ئه‌گه‌ر وابێت ده‌بێت سه‌رجه‌م تیۆره‌ زانستییه‌كانی بیرمه‌ندانی وه‌ك ( بیته‌ربروك  و ئارتۆ و مییرهۆلد وگۆردن گریك ...هتد.
پوچه‌ل بیته‌وه‌ كه‌ له‌ ناو كلتوری وولاتانی رۆژهه‌لاتدا كاریان كردووه‌ وه‌ك  شانۆی هیندی و ژاپۆنی و چینی ... هتد، كه‌ هه‌ر یه‌ك له‌و  ووڵا تانه‌  خاوه‌نی كلتور و  داب و نه‌ریتی خۆیه‌تی و دووره‌ له‌ كلتور و داب و نه‌ریتی وولاتان و گه‌لانی  ئه‌ورووپا .
له‌هیچ سه‌رچاوه‌یه‌كیش  شتێك  به‌دیناكه‌یت  به‌ناوی سینۆگرافیای هیندی  یان چینی  یان ئه‌لمانیه‌وه‌.
ده‌كریت بڵیین شانۆی هیندی یان عه‌ره‌بی یان فارسی، یان دروسته‌ بڵێین  میتۆدی ستانسلافسكی یان میتودی ئارتۆ ... هتد، به‌ڵام دووباره‌ی ده‌كه‌مه‌وه‌  شتێك نییه‌ به‌ناوی سینۆگرافیای كوردییه‌وه‌.
به‌كارهینانی گۆزه‌ و دیزه‌ و جاجم و جل و به‌رگی كوردی پێی ناوترێت سینۆگرافیای كوردی، راسته‌ ئه‌مانه‌ كه‌ره‌سه‌ی  سینۆگرافیان، به‌ڵام كلتوری نه‌ته‌وه‌یه‌كن و هه‌ڵگری چه‌ندین ده‌لالاتن، له‌ ئه‌مڕۆی شانۆی (پۆست پۆست مۆدیرنه‌)دا جه‌سته‌ هه‌ڵگری چه‌ندین ئاماژه‌ی  سیمیایه‌، به‌ڵكو جه‌سته‌ خۆی سینۆگرافیایه‌، ته‌نها به‌كارهێنانی هه‌ندێك ئیكسسسوار و جل و  به‌رگ و ڕووناكی به‌شیوه‌یه‌كی هه‌ره‌مه‌كی گوتاری سینۆگرافی به‌رهه‌م ناهێنێت  و نابێته‌ ستایلێكی مۆدێرن یان ستایلیكی تایبه‌ت به‌ شانۆی كوردی.
- شانۆكاری كورد پڕۆژه‌ی هه‌بووه‌ بۆ هێنانه‌ ئارای جۆرێك له‌ سینۆگرافیا كه‌ هه‌ڵگری مۆركێكی كوردانه‌ بێت و هاوده‌م زمانێكی جیهانیشی هه‌بێت؟
شانۆ خۆی هونه‌رێكه‌ هه‌ڵگری په‌یامی مرۆڤایه‌تییه‌، شانۆی  (ئینگلیزی)  شانۆی (فه‌ره‌نسی)  شانۆی (یابانی و ئیسپانی ..هتد)  كه‌ چه‌ندین ستایلی هونه‌ریی ده‌رهێنان  و میتۆدی  شانۆییان هێنایه‌ كایه‌ی شانۆوه‌،  به‌ڵام  بیریان له‌وه‌ نه‌كرده‌وه‌ سینۆگرافیا سنوردار  بكه‌ن و ناویكی بۆ دابتاشن، سینۆگرافیا هونه‌رێكه‌ ناكریت سنووردار بكریت، چونكه‌ زۆربه‌ی پێكهاته‌كانی سینۆگرافیا  وێنه‌یین و وێنه‌ش ئه‌گه‌ره‌كانی خوێندنه‌وه‌ی سیمۆلۆژی زیاتر  ده‌كات، وه‌ك ئاماژه‌ی ئیكۆنی روانینی بۆ ناكریت، به‌ڵام كه‌ ناومان بۆ لێنا، ئه‌وه‌ وه‌ك ئاماژه‌یه‌كی ئیكۆنی توانا ئاماژه‌ ده‌لالییه‌كانی سنوردار ده‌بێت، ئه‌گه‌ری پرۆسه‌ی (ده‌والیزم) كه‌متر ده‌بێت، واتا ئه‌گه‌ر گوتمان سینۆگرافیای كوردی،  یان تایبه‌ت به‌ شانۆی كوردی  ئه‌و كاته‌  ئێمه‌ باس له‌ سینۆگرافیایه‌كی  ئیكۆنی ده‌كه‌ین، واتا گوتاری سینۆگرافیاكه‌ چێوه‌دار ده‌كریت و له‌ بازنه‌یه‌كی داخراودا  به‌  ده‌ووری  خۆیدا  ده‌خولیته‌وه‌، من له‌گه‌ل ئه‌م جۆره‌ ئاماژه‌یه‌ی دووه‌مدانیم، چونكه‌  هیچ  بواریكی خوێندنه‌وه‌ و هێرمۆنۆتیك و راڤه‌كردن  و خوێندنه‌وه‌ی سیمۆلۆژی  بۆ  ئه‌م  هونه‌ره‌  ناهێڵێته‌وه‌، ئه‌وه‌ی گرنگه‌ له‌ سینۆگرافیای نمایشدا چۆنیتی ته‌وزیف كردنی كه‌له‌پوور و كلتوری هه‌ر نه‌ته‌وه‌یه‌كه‌، كه‌ هه‌م بتوانێت مۆركی ئه‌و كه‌له‌پور و كلتوره‌ نه‌ته‌وه‌ییه‌ به‌وی تر بناسێنێت، له‌هه‌مانكاتدا كاریگه‌ری ستاتیكی و فه‌لسه‌فی له‌ سه‌ر پرۆسه‌ی نمایش و هێڵی ده‌رهێنان دابنێت، كاتێك له‌ شانۆیی  (ئه‌حه‌ی كرنو) ئاماده‌كار و دراماتۆرگ و ده‌رهینه‌ری به‌توانا (عوسمان چیوار)ی نه‌مر ڕووداوه‌كانی سه‌رده‌می داگیركه‌رانی  عوسمانییه‌كان و به‌ریتانیای عوزمامان له‌ كوردستاندا  به‌ سینۆگرافیایه‌كی سیمیائامێز بۆ وێناده‌كات،  به‌ ستایلی شانۆ له‌ ناو شانۆدا و به‌ چه‌ند كورسییه‌كی بچووكی ئه‌وسای ناو چایخانه‌ كۆنه‌كان، كه‌ وه‌ك موفره‌ده‌ به‌كاری هێنابوو توانی چه‌ندین شوێن وپانتایمان بۆ دیاری بكات، له‌هه‌مان كاتدا به‌ چه‌ندین كه‌ل و په‌لی كوردی و كه‌ره‌سه‌ی جه‌نگ و جلو به‌رگی كوردی و توركی و ئینگلیزی  توانی سینۆگرافیایه‌كی ده‌لاله‌ كراو بدات به‌ وه‌رگر، كه‌ گۆرینی موفره‌ده‌كان به‌ پێی زه‌مه‌ن و كات  و رووداوه‌كان مه‌دای بینین و تێڕامان و خوێندنه‌وه‌ی كراوه‌ بۆ ئه‌و پیكهاته‌ سینۆگرافییه‌ له‌لایه‌ن وه‌رگره‌وه‌ زیاتر ده‌كات، واتا خودی ده‌ق و سینۆگرافیای ده‌ق و سینۆگرافیای نمایش گوزارشت له‌ چه‌ندین نه‌ته‌وه‌ و ئایین و ئایینزا و چین و تویژی جیاجیا ده‌كات،  به‌ڵام ده‌رهێنه‌ر به‌ سه‌لیقه‌ی خۆی  بێ ئه‌وه‌ی بیر له‌ سینۆگرافیای كوردی  بكاته‌وه‌  یان  باس  له‌ سینۆگرافیای توركی  یان  به‌ریتانی بكات،  توانی ته‌وزبفی سه‌رجه‌م كه‌ره‌سه‌ سینۆگرافییه‌كان  بكات و بیخاته‌ خزمه‌تی پرۆسه‌ی داهێنانه‌كه‌یه‌وه‌، كه‌واته‌ له‌ بنه‌ره‌تدا سینۆگرافیایه‌ك نییه‌ به‌ ناو و مۆركی نه‌ته‌وه‌یه‌كه‌وه‌، به‌ڵكو ده‌كریت كه‌له‌پور و كه‌لتور بخرێته‌ خزمه‌تی سینۆگرافیای نمایشه‌وه‌.
هه‌موو كه‌ل و په‌ل وپێویستییه‌ك  توانای به‌ سینوگرافیابوونی هه‌یه‌، به‌ڵكو خۆی له‌بنه‌ره‌تدا كه‌ره‌سه‌ی سینۆگرافیایه‌، به‌ڵام هونه‌رمه‌ند و شانۆكار چۆن ته‌وزیفی ده‌كات ؟ ئه‌مه‌ گرنگه‌، چۆن كه‌ره‌سه‌یه‌كی كۆن ده‌كرێته‌ بابه‌تێكی سینۆگرافیا، نه‌ك له‌به‌ر ئه‌وه‌ی كه‌ره‌سه‌یه‌كی كۆنی كورده‌وارییه‌، به‌ڵكو ده‌بێت پانتاییه‌ك بۆخۆی داگیر بكات و ببێته‌ به‌شێك له‌پێكهاته‌كانی سینۆگرافیای نمایش، خۆئه‌گه‌ر ده‌قی شانۆییه‌كه‌  ده‌قێكی (ئێراندن و ئێستاندن) بوو  یان ویناكردن و بۆچووونی سه‌رده‌مییانه‌ بوو ده‌بێت كه‌ل وپه‌له‌ كوردییه‌كه‌ كۆن بێت  یان نوێ‌ له‌گه‌ڵ  بیر و بۆچوونی ستاتیكی و  فه‌لسه‌فی ده‌رهێنه‌ر بگونجێت، ئێمه‌ له‌ ڕووی پانتایی  وه‌ك شوینه‌وار بۆ نمایش  وه‌ك میلله‌ت و نه‌ته‌وه‌كانی تری جیهان به‌شی خۆمان هه‌مانه‌ و ده‌وڵه‌مه‌ندین،  به‌ڵام وه‌ك پانتایی نمایش  كه‌به‌شێكی سه‌ره‌كی سینۆگرافیایه‌ سوودی لێوه‌رنه‌گیراوه‌، كه‌ره‌سه‌ی كوردی ته‌نها بریتی نییه‌ له‌ به‌ڕه‌و جاجم و گۆزه‌ و دیزه‌ كه‌ من گومانم هه‌یه‌ ئه‌م پێداویستییه‌ كه‌له‌پوریانه‌ش خوێندنه‌وه‌ی مه‌عریفی و ستاتیكییان  بۆكرابێت  یان وه‌ك پێویست ته‌وزیف نه‌كراون، ئه‌مه‌ش ده‌گه‌ڕێته‌وه‌ بۆئه‌وه‌ی كورد به‌گشتی و هونه‌رمه‌ندان  به‌تایبه‌تی له‌ ژێر كاریگه‌ری كلتوری گه‌لانی تردان، به‌واتایه‌كی تر شانۆی كوردی سوودی له‌ میتۆلۆژیای كورد و فۆلكلۆر و داب و نه‌ریته‌كه‌ی وه‌رنه‌گرتووه‌.
ئه‌مه‌جگه‌ له‌وه‌ی سه‌دان داستان و به‌یت و بالۆره‌ و ئه‌ده‌بی زیندووی هه‌یه‌، كه‌ پره‌ له‌ كه‌ره‌سه‌ی سینۆگرافی،  من كه‌ ئه‌مه‌ ده‌ڵێم مه‌به‌ستم له‌ سینۆگرافیای ده‌قی ئه‌ده‌بییه‌، هه‌وێنی هه‌موو نمایشیك  بۆ سینۆگرافیای نمایش  سینۆگرافیای تێكستی ئه‌ده‌بی شانۆیه‌، ئێمه‌ نه‌مانتوانیوه‌  كه‌ره‌سه‌و پیداویسته‌كانی ده‌ق و میتولۆژیا و فۆلكلۆر و كلتور وه‌ك سینۆگرافیایه‌كی هونه‌ری ته‌وزبف بكه‌ین.
كامه‌یه‌  ئه‌و ئاكادیمایه‌ی له‌ كوردستان به‌ شیوه‌یه‌كی زانستی  سینۆگرافیای تێدا ده‌خوێنرێت  له‌گه‌ل ڕێزم بۆ مامۆستا به‌ڕێزه‌كان، كوا ئه‌و مامۆستایه‌ی بروانامه‌كه‌ی یان پسپۆرییه‌كه‌ی  كه‌ له‌ سینۆگرافیادا به‌ ده‌ست هیناوه‌،  یان له‌دوای ڕاپه‌رینه‌وه‌ چه‌ند ۆرك شۆپ و خولی به‌هێزكردن له‌ ناوه‌وه‌ و ده‌ره‌وه‌ی وولات بۆ هونه‌رمه‌ندان و ئاره‌زوومه‌ندان و مامۆستایانی،  بێگومان هیچ پێشكه‌وتن له‌م بواره‌دا له‌ ناوه‌نده‌ هونه‌ری و په‌یمانگاكانی هونه‌ره‌جوانه‌كان و كۆلیژی هونه‌ره‌جوانه‌كان له‌ هه‌ولێر و به‌شی شانۆ له‌ كۆلیژی ئاداب له‌ دهۆك به‌شێك یان سه‌نته‌رێك نییه‌ به‌ناوی  سینۆگرافیاوه‌، خۆ زانكۆی سلێمانی و كۆلێژی هونه‌ر له‌ پایته‌ختی ئه‌ده‌ب و رۆشنبیریی و هونه‌ر  نه‌ك سینۆگرافیا نازانن چییه‌،  به‌ڵكو له‌ بنه‌ره‌تدا  چاره‌ی  هونه‌ری شانۆیان ناوێت، زیاتر له‌ 10 ساڵه‌ هه‌وڵ ده‌درێت بۆ كردنه‌وه‌ی ئه‌م به‌شه‌ به‌ڵام نه‌ داوای به‌ریز (مام جه‌لال) و نه‌ نووسراوی سه‌رۆكی حكومه‌ت و نه‌ كه‌مپین و ئیمزای زیاتر له‌ 500 كه‌سایه‌تی و گروپ و تیپی هونه‌ر لای ئه‌وان نرخی نییه‌،  ئیتر كوا ئه‌و ئاكادیمیایه‌ی  كه‌ تۆ باسی ده‌كه‌یت؟  ئێمه‌ پیویستمان به‌ كردنه‌وه‌ی  به‌شێكه‌ له‌ په‌یمانگاكانی هونه‌ره‌جوانه‌كان به‌ناوی به‌شی سینۆگرافیا، كه‌ ده‌بێت كه‌سانی پسپۆر و كه‌ره‌سه‌ و میتودی تیوری وپراكتیكی به‌شێوه‌یه‌كی سه‌رده‌مییانه‌یان بۆ فه‌راهه‌م بكرێت، به‌داخه‌وه‌ له‌به‌ر ئه‌وه‌ی په‌یمانگاكانی هونه‌ره‌ جوانه‌كان سه‌ر به‌وه‌زاره‌تی په‌روه‌رده‌ یه‌ و ئه‌م  وه‌زاره‌ته‌ش ئه‌وه‌نده‌ی بیر له‌ پێگه‌یاندنی مامۆستای هونه‌ر  ده‌كاته‌وه‌، ئه‌وه‌نده‌ بیر له‌ پیگه‌یاندنی كادیری هونه‌ر ناكاته‌وه‌، هه‌ر بۆیه‌ به‌لایه‌وه‌ گرنگ نییه‌ دۆخی هونه‌ریی په‌یمانگاكان چۆن ده‌گوزه‌ریت، من پێم وایه‌ له‌پێگه‌یاندنی مامۆستاشدا سه‌ركه‌وتوو نه‌بووه‌، كاتێك ئه‌مه‌ حالی شوێنه‌ زانسیته‌كان بێت ده‌بێت بزانین حالی شانۆ به‌ گشتی و پێكهاته‌كانی سینۆگرافیا به‌ تایبه‌تی  له‌وه‌ باشتر نابێت، من گومانم هه‌یه‌ فێرخواز له‌په‌یمانگاكان سوود له‌ میتۆده‌كان وه‌ربگرن چونكه‌ زوربه‌ی وانه‌كان به‌ تیۆری ده‌خوێنرین و لایه‌نی پراكتیكی چه‌په‌ك خراوه‌، زۆر ده‌گمه‌ن فێرخواز له‌سه‌ر بابه‌ته‌كانی سینۆگرافیا به‌پراكتیكی وانه‌ وه‌ربگرن، چونكه‌ هیچ په‌یمانگایه‌ك وه‌رشه‌ وپیداویستی سینۆگرافیای تێدانییه‌، جگه‌ له‌ وانه‌ی ماكیاژ  كه‌ ئه‌ویش  زیاتر مه‌وادی بازاری و جوانكاری سالۆنه‌كانه‌، كه‌واته‌ نه‌بوونی خولی پراكتیكی و میتۆدی نوێی سه‌رده‌مییانه‌ و نه‌بوونی مامۆستای پسپۆر و نه‌بوونی مادده‌ و وه‌رشه‌ و مه‌خزه‌ن و شوێنی تایبه‌ت به‌ پیداویستیه‌كانی سینوگرافیا و...هتد، چۆن  بتوانین باسی به‌ ئاكادیمیبوونی سینۆگرافیا بكه‌ین؟ 
ئه‌گه‌ر   به‌ڕاشكاوی  وه‌ڵامی پرسیاره‌كه‌ت بده‌مه‌وه‌،  ده‌ڵێم نه‌خێر له‌ شانۆی كوردیدا سینۆگرافیا به‌پێی پیویست كاری له‌سه‌ر نه‌كراوه‌، بێگومان هۆكار زۆره‌،  بوارم پێبده‌ خاڵ به‌خاڵ پیكهاته‌ سه‌ره‌كییه‌كانی سینۆگرافیا بخه‌مه‌ ڕوو له‌ میانی ئه‌و پێداویستیانه‌وه‌ هۆكاری كارنه‌كردنه‌كه‌ بخه‌مه‌ڕوو، سینۆگرافیا كه‌ من تێزی بڕوانامه‌كه‌م له‌سه‌ر خوێندنه‌وه‌ی سیمۆلۆژیانه‌یه‌ له‌سه‌ر سینۆگرافیا، به‌پێوستی ده‌زانم ئه‌و ئیزافه‌یه‌ی من بۆ پیكهاته‌كانی سینۆگرافیا كردوومه‌  بیخه‌مه‌ڕوو ئه‌ویش (جه‌سته‌ی سینۆگرافیا) بوو، كه‌واته‌ ئه‌مه‌ پێكهاته‌كانی سینۆگرافیایه‌: 
1- جه‌سته‌ی سینۆگرافی: ئه‌و جه‌سته‌یه‌ی بیرمه‌ندانی شانۆ و سه‌ما و ته‌وژمی مایم و پانتۆمایم پێداگری له‌سه‌ر ده‌كه‌ن، ئه‌م جه‌سته‌یه‌ توانای به‌رجه‌سته‌كردنی هه‌موو جۆره‌ جوڵه‌یه‌كی هه‌یه‌ و ده‌توانێت جێگه‌ی كه‌ره‌سه‌كانی سینۆگرافیای هه‌بێت بی ئه‌وه‌ی ده‌رهێنه‌ر په‌نا بۆ ئه‌و كه‌ل و په‌ل وپێداویستیانه‌ ببات، ئه‌مه‌ش له‌ میتۆدی (كرۆتۆفسكی و  یوژینۆ باربا و جان لۆی بارۆ و ئه‌نتۆنین ئارتۆ و ....هتد) به‌دی ده‌كرێت، ئه‌م جۆره‌ جه‌سته‌یه‌  له‌ هونه‌ری كوردیدا زۆرده‌گمه‌نه‌ و ده‌توانم بڵێم نییه‌، خۆ ئه‌گه‌ر هه‌بووبێت یان له‌ داهاتوودا بێته‌كایه‌وه‌ به‌داخه‌وه‌ لای خودی خاوه‌ جه‌سته‌ گرنگی پێنادرێت و هه‌ر زوو پیر ده‌بێت، چونكه‌ ده‌بێت ئه‌م جه‌سته‌یه‌ بتوانێت ڕۆڵی پێكهاته‌كانی سینۆگرافیا بگێڕێت، بێ‌ ئه‌وه‌ی كه‌ل و په‌له‌كان به‌كار بهێنێت، پرسیاره‌كه‌  ئه‌مه‌یه‌ شانۆی كوردی ئه‌م جه‌سته‌یه‌ی به‌رهه‌مهێناوه‌؟ 
2-پانتایی نمایش  كراوه‌  بێت  یان  داخراو، واته‌ هۆڵی نمایش  یان هه‌ر شوێنێك كه‌ ببێته‌ پانتایی نمایش، هه‌موومان هۆڵه‌كانی شاره‌كانی كوردستان ده‌زانین چۆنه‌، هیچ یه‌كێك له‌و هۆڵانه‌ تایبه‌تمه‌ندیی شانۆیان تێدا نییه‌، به‌ڵام ناچار ده‌رهێنه‌ر به‌كاری ده‌هێنێت،  له‌زانایه‌كیان پرسی (ژیان چۆنه‌ به‌لاته‌وه‌؟)، له‌وه‌ڵامدا گوتی ( ژیان هیچه‌، به‌ڵام چی بكه‌ین له‌وه‌ زیاترمان نییه‌)،  هونه‌رمه‌ندانیش به‌دریژایی  (75) ساڵ  كاركردن  ئێستاشی له‌گه‌ڵدابێت نه‌بوونه‌ته‌ خاوه‌نی هۆڵێكی ستاندار به‌ شانۆ،  كه‌ سه‌رجه‌م مه‌رجه‌كان له‌خۆ بگریت.
كه‌واته‌  نه‌ك  وه‌ك پیویست  كاری  له‌ سه‌ر نه‌كراوه‌،  به‌ڵكو زۆر جار زیانی  له‌  ئه‌فراندن و وینا و بیر و بۆچوونی شانۆكار داوه‌، به‌هه‌مان شێوه‌ پانتایی كراوه‌ ش  وه‌ك پێویست كاری له‌سه‌رنه‌كراوه‌  .
3-جل وبه‌رگ  4-ماكیاژ     5-  رووناكی   6-  دیكۆر ، ئه‌م چوار پێكهاته‌یه‌ په‌یوه‌ندییه‌كی هارمۆنییان له‌گه‌ل یه‌كدا هه‌یه‌،  چ وه‌ك ڕه‌نگ،  چ وه‌ك هاوكێشه‌یه‌ك  بۆ به‌میزانسێكردن و ڕێكخستنی  پانتایی شانۆ له‌ لایه‌ن ده‌رهێنه‌ره‌وه‌،  به‌ڵام  چه‌ندین فاكته‌ر بوونه‌ته‌ ئاسته‌نگ له‌به‌رده‌م به‌كاراكردن و ته‌وزیف كردنی  ئه‌م پیكهاتانه‌،  هه‌ندێك له‌و فاكته‌رانه‌ په‌یوه‌ندیان به‌ باری ئابووریه‌وه‌ هه‌یه‌، به‌داخه‌وه‌  هه‌تا ئێستا ده‌زگا ئابوورییه‌كانی  ئه‌م  ولاته‌ له‌ ئه‌ركی  شانۆ  تێناگه‌ن،  كاتێك بوجه‌یه‌ك  بۆ  سینۆگرافیا  به‌گشتی و ئه‌م پێكهاتانه‌ به‌تایبه‌تی داده‌نرێت، لایه‌نه‌ ئابورییه‌كان ده‌یكه‌نه‌ هه‌ڵا و بوجه‌كه‌ بۆ ئاستێك كه‌م ده‌كه‌نه‌وه‌ (ده‌رهینه‌ر) یان ئه‌گه‌ر بوونی هه‌بیت  (سینۆگرافه‌ر)  ده‌ست به‌رداری  به‌شێك له‌ ئه‌فراندنه‌كه‌ی خۆی ده‌بێت  ناچار په‌نا بۆ  دیزاینێك  ده‌بات  كه‌ له‌گه‌ڵ نیرین و ویناكردنی ده‌رهینه‌ر  بۆ ده‌ق  ناته‌بایه‌، كه‌واته‌ شانۆكاره‌كه‌ نه‌یتوانی ته‌وزیفی سینۆگرافیا بكات وه‌ك ئه‌وی خۆی ده‌یخوازیت،  فاكته‌ره‌كانی تر په‌یوه‌ندیان به‌و كه‌ره‌سه‌ سه‌ره‌تاییانه‌وه‌یه‌ هه‌یه‌، كه‌ له‌ دواكه‌وتووترین ولات  كاریان  پیناكرێت،  ده‌یان ساڵه‌ شانۆكاران باس له‌ نه‌بوونی ته‌كنۆلۆژیایه‌كی پێشكه‌وتوو ده‌كه‌ن، كه‌ له‌گه‌ل ڕه‌ووتی پیشكه‌ووتنی شانۆ بگونجێت، خۆئه‌گه‌ر پێش ڕووخانی رژیمی  به‌عس به‌ هه‌ر بیانویه‌ك بێت حكومه‌ت دژایه‌تی هونه‌ری كوردی ده‌كرد و به‌لایه‌وه‌ گرنگ نه‌بوو، له‌به‌ر ئه‌وه‌ كاری بۆ پێشخستنی نه‌ده‌كرد، به‌ڵام دوای  2003  ده‌یان داخوازی و پرۆژه‌ خراوه‌ته‌ به‌رده‌ست  لایه‌نه‌ په‌یوه‌ندیداره‌كان یان جێبه‌جێ نه‌كراوون، یان كه‌سانێكیان راسپاردووه‌ بۆ جێبه‌جێكردن  نه‌شاره‌زا بووه‌ یان دڵسۆز نه‌بووه‌ بۆ شانۆ،  ده‌نا ده‌چێته‌ ئه‌قلی كێوه‌ هه‌رچی پێشكه‌وتنی ته‌كنۆلۆجیا هه‌یه‌ ئێستا له‌ كوردستان ده‌ست ده‌كه‌وێت، به‌ڵام  پێداویستییه‌كانی شانۆ ده‌ست ناكه‌وێت، هۆڵه‌كان رووتكراوه‌ و ناتوانیت چ وه‌ك دیكۆر چ وه‌ك رووناكی و سسته‌می ده‌نگ و ته‌خته‌ی شانۆ نه‌گونجاوه‌ و له‌گه‌ل ئه‌مرۆی جیهانگیریدا ناگونجێت، ئیتر شانۆكار  چۆن بتوانێت داهێنان بكات و وه‌ك پێویست  سینۆگرافیا به‌كار بهێنێت؟ له‌كاتێكدا ئه‌مرۆ ئاڵوگۆرییه‌كی كلتووری و هونه‌ری و بازرگانی به‌ هێز له‌ نیوان كوردستان و وولاتانی جیهاندا هه‌یه‌، به‌ڵام ئه‌وه‌ ڕه‌وشی هونه‌ری شانۆیه‌ له‌كوردستاندا كاتێك شانۆكاریكی ئه‌وروپی یان عه‌ره‌بی و ..هتد  بانگێشت  ده‌كرێن بۆ كوردستان  ئێمه‌ی شانۆكاران ته‌رق ده‌بینه‌وه‌ و خه‌م دامانده‌گرێت كه‌ ناتوانین روویه‌كی گه‌ش و پێشكوتوو یخه‌ینه‌ روو، له‌ كۆتایدا ده‌ڵێم سینۆگرافیا هه‌تا ئێستا  نه‌ وه‌ك پێویست كاری پێكراوه‌،  نه‌ تێگه‌یشتنیكی هونه‌ری و ستاتیكی  و مه‌عریفی هه‌یه‌ بۆ ئه‌م چه‌مكه‌ گرنگه‌ی هونه‌ر له‌لایه‌ن  دام و ده‌زگا هونه‌ری و ئابووره‌ییه‌كانه‌وه‌،  له‌سه‌ر و هه‌موویانه‌وه‌ وه‌زاره‌تی رۆشنبیریی و به‌رێوه‌به‌رایه‌تییه‌ رۆشنبیرییه‌كان و په‌یمانگاكان و كولیژی هونه‌ره‌ جوانه‌كان، بۆیه‌ ئه‌مه‌ حالی سینۆگرافیایه‌ له‌سه‌رانسه‌ری كوردستان.
