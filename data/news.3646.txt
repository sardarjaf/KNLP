جگە لە کورد زۆربەی نەتەوەکانی جیھان قەدری سەرکردەکانی خۆیان بە زیندوویی دەگرن.
یەکێک لە ئەستێرەکانی کورد سوڵاحەدینی موھتەدییە، ھاوڕێی زیاتر لە پەنجا ساڵ خەباتی مام جەلال ئەدیبێکی سیاسیی و سیاسیەکی ئەدیب.
لە مێژووی ھاوچەرخی کوردایەتی لە رۆژھەڵاتی کودستاندا بەتایبەتی لە دوای دەورانی کۆمارەوە ناتوانرێ ناوو پێگەی ئەم کەسایەتیە نادیدە بگیرێ.
ئەو ناوێکە لەگەڵ قاسملۆو شێخ عیزەدینی حوسێنی د جەعفەری شەفیعی و فوئادی مستەفا سوڵتانی و شەرەفکەندیدا دێت.
موھتەدی نزیکایەتیەکی زۆری لەگەڵ جوڵانەوەی ئازادیخوازی کورد لە باشوریشدا ھەیە، بۆ زۆر پرس و بابەت مام جەلال راوێژی پێکردوەو تا لەسەر شانۆی سیاسەت لەکاردا بوو موھتەدی وەک ھاوڕێ و گەورە راوێژکارێکی ئەو رۆڵی لەدەوڵەمەندکردنی بیرو تێزەکانی مامدا ھەبووە.
لە چلەی مام جەلالدا وەک وەفاو ئەمەک ناسیەک بۆ ئەو مێژووە پڕ لە تێکۆشانەو ھاوڕێیەتی و تێکەڵی و پێکەوە گرێدانی خەباتی ئەو لەگەڵ باشورو رۆژھەڵاتی کوردستاندا لەگەڵ چەند ھاوڕێیەکدا ئەمڕۆ سەردانیم کردو چەند ساتێک لە خزمەتیا بووم.
بە پێویستی دەزانم تا زووە بەزیندووی پەیکەریی رێزلێنان یا ناوەندێکی ئەکادیمی سیاسی و رۆشنبیری لە باشووردا بەناوەوە بکرێت..
