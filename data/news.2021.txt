فراكسیۆنەكانی "ئازادی، ئاراستەی سێیەم، سۆسیالیست" لةثةرلةمانى كوردستان بەیننامەیەكی توند بڵاودەكەنەوە و تيايدا هاتووة كة "زۆربەی ململانێكانی نێوان پێنج حزبە باڵا دەستەكەی كوردستان، زۆرتر لەهەموو شتێك پەیوەندی بە بەرژەوەندی حزبی و سیاسی خۆیانەوە هەیە نەك بەرژەوەندی خەڵك، ئەمەش پێچەوانەی بەڵێن و درووشمەكانی پێشووتری خۆیانەو بەهیچ شێوەیەك لای ئێمە مەقبول نیەو رەد كراوەیە".
ئەمڕۆ 23-6-2015 پەرلەمانی كوردستان كۆبوونەوەی ئاسایی خۆی ئەنجامدا، لە كۆبوونەوەكەدا بە پێی بەرنامەی دیاریكراو كۆمەڵێك پڕۆژە یاسا خوێندنەوەو گفتوگۆیان لە سەركرا، لە نێویاندا چوار پڕۆژە یاسای تایبەت بە هەمواركردنەوەی یاسای سەرۆكایەتی هەرێمی كوردستان، ئەم بابەتە پێش كۆبوونەوەكەو دوای ئەنجامدانی كۆبوونەوەكە بۆچوونی جیاجیای بەدوای خۆیدا هێنا، هەروەك دۆخێكی نەخوازراو بەریەككەوتنی تووندی لە گفتوگۆی نێوان هێزو لایەنە سیاسییەكاندا هێنایە كایەوە.
كۆمەڵانی خەڵكی كوردستان: ئێمە وەك رابووردوو دووپاتی دەكەینەوە، زۆربەی ململانێكانی نێوان پێنج حزبە باڵا دەستەكەی كوردستان، زۆرتر لەهەموو شتێك پەیوەندی بە بەرژەوەندی حزبی و سیاسی خۆیانەوە هەیە نەك بەرژەوەندی خەڵك، ئەمەش پێچەوانەی بەڵێن و درووشمەكانی پێشووتری خۆیانەو بەهیچ شێوەیەك لای ئێمە مەقبول نیەو رەد كراوەیە، چونكە بەڵێنمان بە خۆمان و خەڵكی كوردستان داوە كە هەمیشە داكۆكیكاری سەرسەخت بین لە ماف و داخوازییەكانیان و بێلایەنی خۆمان لە تەرەفگیری ململانێ حزبییەكانی هەر پێنج حزبەكە بپارێزین و نەبینە پاڵ پشتی هیچ لایەكیان.
جەماوەری خۆشەویست: ئێستاش و دوای خوێندنەوەی یەكەم بۆ پڕۆژە یاساكانی هەمواركردنەوەی یاسای سەرۆكایەتی هەرێمی كوردستان، پێمان وایەو مكوڕی لەسەرئەوە دەكەینەوە، پرسی هەمواركردنەوەی یاسای سەرۆكایەتی هەرێمی كوردستان لە چوارچێوەی تەواوكردنی پڕۆژەی رەشنووسی دەستووری هەرێمی كوردستان كۆتایی پێبێت، بەمەش دەتوانین ئەم دۆخە نەخوازراوەی كە هاتووتە پێشەوە، لە نێوان هەموو هێزو لایەنە سیاسییەكاندا چارەسەری گونجاوی بۆ بدۆزرێتەوەو دووربكەوینەوە لە هەر ئەگەرێكی زیان بەخش و نەخوازراو، دیارە ئەوەش روونە پێچەوانەی ئەمە هەر هەنگاوو ئاراستەیەكی نادرووست دەمانخاتە بەردەم دووڕیانی سەخت و جگە لە زیانی گەورە بە دۆزی هەرێمی كوردستان، نەیارو دووژمنەكانی كوردو كوردستانیش دڵخۆش دەكات و دەرفەتیان بۆ دەڕەخسێنێ‌ زیاتر مەرام و پلانەكانیان جێبەجێبكەن.
