وه‌زیری كشتوكاڵ و سه‌رچاوه‌كانی ئاوی هه‌رێمی كوردستان له‌ سه‌ردانێكیدا بۆ پارێزگای دهۆك و به‌سه‌ركردنه‌وه‌ی پڕۆژه‌ كشتوكاڵییه‌كانی ناوچه‌كه‌دا رایگه‌یاند، له‌ ئێستادا كه‌رتی كشتوكاڵ هه‌نگاوی به‌رچاوی ناوه‌ و پێشكه‌وتنی به‌خۆیه‌وه‌ بینیوه‌.
به‌پێی راگه‌یه‌ندراوێكی وه‌زاره‌تی كشتوكاڵ و سه‌رچاوه‌كانی ئاوی هه‌رێم كه‌ وێنه‌یه‌كی بۆ خه‌ندان نێردراوه‌، تیایدا هاتووه‌: عه‌بدولستار مه‌جید،  وه‌زیری كشتوكاڵ و سه‌رچاوه‌كانی ئاو  به‌ سه‌رۆكایه‌تیی وه‌فدێكی باڵای وه‌زاره‌ته‌كه‌ی پێكهاتبوون، سه‌ردانی باره‌گای پارێزگای دهۆكی كردو له‌لایه‌ن فه‌رهاد ئه‌تروشی، پارێزگاری دهۆك به‌گه‌رمی پێشوازی كران.
ئه‌وه‌ش هاتووه‌: "له‌ دیداره‌كه‌دا به‌ ئاماده‌بوونی به‌ڕێوه‌به‌ری گشتیی كشتوكاڵی دهۆك باس له‌ كێشه‌و گرفته‌كانی كشتوكاڵ له‌ سنووری پارێزگاكه‌ و چۆنێتیی چاره‌سه‌ركردنیان و هه‌ماهه‌نگیی یه‌كه‌ ئیدارییه‌كانی پارێزگا له‌گه‌ڵ دامه‌زراوه‌كانی وه‌زاره‌ت تایبه‌ت به‌ پاراستنی به‌روبوومی جووتیاران و قه‌ده‌غه‌كردنی هاورده‌ له‌ كاتی پێگه‌یشتنی به‌رهه‌مه‌كان و به‌ پێی پێویست و رێنماییه‌كانی تایبه‌ت به‌ هاورده‌كردنی به‌رهه‌م له‌ ده‌روازه‌كانی سنووری پارێزگاكه‌ كرا.
وه‌زیری كشتوكاڵ و سه‌رچاوه‌كانی ئاو روونیكرده‌وه‌: له‌ ئێستادا كه‌رتی كشتوكاڵ هه‌نگاوی به‌رچاوی هه‌ڵێناوه‌، هه‌روه‌ك چاره‌سه‌ركردنی كێشه‌ی زیاده‌ڕه‌ویی سه‌ر زه‌وییه‌كانی كشتوكاڵ له‌لایه‌ن ده‌زگا په‌یوه‌ندیداره‌كانه‌وه‌ جه‌ختی له‌سه‌ركرایه‌وه‌.
ئاماژه‌ به‌وه‌شكراوه‌: له‌ ته‌وه‌رێكی دیكه‌دا ئاماژه‌ به‌ چه‌ندین پڕۆژه‌ی ئاودێری كرا له‌ سنووری پارێزگاكه‌ به‌ سوود وه‌رگرتن له‌ ئاوی سه‌رزه‌ویی كه‌ به‌شێكی به‌ پارێزگاكه‌دا گوزه‌رده‌كات تا جووتیاران سوودی لێوه‌ربگرن، له‌وانه‌ هه‌ندێكیان دیزاین و ره‌زامه‌ندیی فه‌رمییان بۆ ده‌رچووه‌، به‌ڵام له‌به‌ر قه‌یرانی دارایی كه‌ هه‌رێمی كوردستانی گرتوه‌ته‌وه‌ راگیراون.
به‌شێكی دیكه‌ی راگه‌یه‌ندراوه‌كه‌ ئاماژه‌ی به‌وه‌داوه‌: وه‌زیری كشتوكاڵ سه‌ردانی به‌ڕێوه‌به‌رایه‌تی ڤێتێرنه‌ریی دهۆكی كردوه‌ و به‌ ئاماده‌بوونی به‌ڕێوه‌به‌ر و كارمه‌ندان به‌ چالاكییه‌كانی به‌ڕێوه‌به‌رایه‌تییه‌كه‌ ئاشنابوو له‌وانه‌ هه‌ڵمه‌ته‌كانی ڤاكسین و گه‌شه‌پێدانی كاری تاقیگه‌كان و پشكنینی نه‌خۆشییه‌كان و به‌دواداچوونی شوێن و فرۆشگاكانی گۆشت و كارگه‌كان، له‌م رووه‌وه‌ وه‌زیری كشتوكاڵ جه‌ختی له‌سه‌ر هه‌وڵی قه‌ده‌غه‌كردنی هاتنه‌ژووره‌وه‌ی ئاژه‌ڵی قاچاغ كرده‌وه‌، چونكه‌ نه‌خۆشی و په‌تا بۆ هه‌رێم ده‌گوازێته‌وه‌.
