ئەو وتانەی غادە زوغێر، لەمیانەی چاوپێكەوتنێكیدا دێت لەگەڵ ماڵپەڕی خەندان، كە تیایدا تیشك دەخاتەسەر كارو چالاكییەكانی رێكخراوەكەیان‌و پرسی گەندەڵی‌و شەفافیەت لەهەرێمی كوردستان‌و عیراق‌و ناوچەكە، هەروەها ململانێ سیاسییەكانی لەهەرێمی كوردستان.
غادە، قەیرانی سیاسیی نێوان بزوتنەوەی گۆڕان‌و پارتی دیموكراتی كوردستان بەجۆرێك لە "گەندەڵی سیاسی" دادەنێت‌و دەڵێت ناكرێت چارەنوسی هەرێمی كوردستان‌و گەلەكەی بەندبێت لەسەر ململانێی سیاسی دوو لایەن كە زۆرینەش نین.
رێكخراوی شەفافیەتی نێودەوڵەتی بارەگاكەی لە بەرلین-ی پایتەختی ئەڵمانیایە‌و 116 وڵات ئەندامن تێیدا، بەڵام لەبەرنامەی رێكخراوەكەدا نییە لق لەهیچ وڵاتێك بكاتەوە، بەڵكو وەك غادە زوغێر باسیدەكات لەهەر وڵاتێكدا پەیوەندییان لەگەڵ دامەزراوە سەربەخۆكان‌و رێكخراوەكانی كۆمەڵگەی مەدەنی‌و دامەزراوە پەیوەندیدارەكان بە پرسی شەفافیەت‌و گەندەڵی هەیە.
رێكخراوی شەفافیەتی نێودەوڵەتی سێ جۆر راپۆرت ئامادەو بڵاودەكاتەوە، راپۆرتی (ئاماژەكانی گەندەڵی) ساڵانەیە، راپۆرتی (راپرسی گەندەڵی) دووساڵ جارێكەو راپۆرتی (بەرگری‌و ئاسایش) كە مەبەست لێی راگەیاندنی زانیارییە لەسەر ژمارەی چەك‌و گرێبەستەكان‌و لایەنە پەیوەندیدارەكانی دیكەی بە سوپاو ئاسایش بەپێی كۆمەڵێك پێوەری تایبەت، ئەویش دووساڵ جارێكە‌و وەك راپۆرتێكی نێودەوڵەتی بڵاودەبێتەوە بەپێی كۆمەڵێك پێوەری نێودەوڵەتی لەسەر ئاستی جیهانی.
لەراپۆرتەكانی شەفافیەتی نێودەوڵەتیدا هەرێمی كوردستان بەجیاواز ناوی نایەت بەڵكو وەك عێراق حساب دەكرێت، بەڵام وەك غادە زوغێر باسیدەكات رای شارەزایان‌و پیاوانی كاریش لەهەرێمی كوردستان لەراپۆرتەكانیاندا سوودیان لێ وەرگیراوە، وتیشی "بەڵام زانیاری دروستمان نیە لەسەر ئەوەی كە رێژەی گەندەڵی لەهەرێمی كوردستان بە بەراورد لەگەڵ عێراق چەندە".
غادە كە لەكۆتایی مانگی رابردوودا بۆ یەكەمجار سەردانی هەرێمی كوردستانی كرد، بۆ بەشداریكردن لە دیداری مێری كە لەهەولێر بەرێوەچوو، ئەوەی خستەڕوو كە هیچ پەیوەندییەكیان نیە لەگەڵ حكومەتی عێراق‌و هەرێمی كوردستان، بەڵكو پەیوەندییان لەگەڵ رێكخراوەكانی كۆمەڵگەی مەدەنی‌و كەسانی شارەزاو پسپۆڕ هەیە.
ئەو بەرپرسەی شەفافیەتی نێودەوڵەتی لەبارەی كێشەكانی نێوان گۆڕان‌و پارتی لەهەرێمی كوردستان، دەڵێت "ئەو قەیرانە سیاسییەی لەنێوان بزوتنەوەی گۆڕان‌و پارتی دیموكراتی كوردستان هەیە، لەو روانگەیەوە دەتوانم بڵێم ئەوە جۆرێكە لەگەندەڵی سیاسی كە بەهۆیەوە پەرلەمان پەكخراوە، بۆیە ناكرێت چارەنوسی هەرێمی كوردستان‌و گەلەكەی بەندبێت لەسەر ململانێی سیاسی دوو لایەن كە زۆرینەش نین".
بیرۆكەی دامەزراندنی رێكخراوی شەفافەتی نێودەوڵەتی دەگەڕێتەوە بۆ ساڵی 1990 لە بەرلین-ی پایتەختی ئێستای ئەڵمانیا‌و لەسەر دەستی پیتەر ئیگین، بەرپرسێكی خانەنشینكراوی بانكی نێودەوڵەتی‌و نۆ كەسایەتی لەهاوكارانی، ئەوەش دوای گەڕانەوەیان لەكاری خۆیان لەباشووری ئەفریقا كاتێك بینییان كۆمپانیاكان بەرتیل دەدەن بۆ رایكردنی كارەكانیان‌و ئەوەشیان بە گەندەڵی دانەدەنا‌و بەڵكو بەبەشێك لەكاری بازرگانیان دەناساند، لەو كاتەشدا لەئاستی رێكخراوە نێودەوڵەتیەكاندا باسكردنی گەندەڵی رێگە پێنەدراو بوو، تەنانەت هیچ رێككەوتنێكی نێودەوڵەتیش نەبوو باسی بكات.
پیتەر لەگەڵ هاوڕێكانیدا دوای یەكگرتنەوەی هەردوو ئەڵمانیای رۆژهەڵات‌و رۆژئاوا، رێكخراوێكی لۆكاڵی بچووكیان دامەزراند بۆ بەرەنگاربوونەوەی گەندەڵی، دواتر لەسەر ئاستی ئەڵمانیا ناسراو لقی هەبوو لەشارەكانی دیكەدا.
ساڵی 1994، دوای هاتنە پاڵی هەریەكە لەوڵاتانی دانیمارك، بەریتانیا، ئەمریكا، ئیكوادۆرو ئەرجەنتین، رێكخراوی شەفافیەت هەنگاوی بەجیهانی بونی هەڵگرت‌و ساڵی 1995 یەكەم راپۆرتی نێودەوڵەتی لەسەر ئاماژەكانی هەبونی گەندەڵی لەسەر 45 وڵات لە 26 لقی نیشتمانیی خۆیدا بڵاوكردەوە.
لەدواین راپۆرتیشیاندا لەسەر ئاماژەكانی گەندەڵی، كە پێوەرەكانی هەبوونی گەندەڵی هەستپێكراو لەپێدانی بەرتیل، توانای دادگاكان بۆ روبەڕوبونەوە‌و چاودێریكردن‌و لێپرسینەوە لەگەڵ تێوەگلاوان بووە، ئەمە بۆ هەروڵاتێك لەرێگەی شارەزایانی ئەو وڵاتە لەرێكخراوەكانی كۆمەڵگەی مەدەنی كە پەیوەندی‌و بەریەك كەوتنیان هەیە لەگەڵ دامەزراوە فەرمییەكانی دەوڵەت، راپۆرتەكەیان ئامادەكردووە.
"لەدوا راپۆرتماندا عیراق كەمترین ئاستی تۆماركرد كە 16% شەفاف بوو، بەداخەوە گەندەڵییەكی گەورەو بەربڵاو هەیەو عێراق لەپاشەكشەی گەورە دایە، لەراپۆرتەكانماندا چارەسەرو پێشنیار بۆ وڵاتان دەخەینەڕوو بەو مەبەستەی سودی لێوەربگرن" سەرۆكی بەشی رۆژهەڵاتی ناوەڕاست‌و باكوری ئەفریقا لەرێكخراوی شەفافیەتی نێودەوڵەتی وای وت.
شەفافیەتی نێودەوڵەتی بۆ نوسینی راپۆرتەكانی سوود لەراپۆرتەكانی دیوانی چاودێری دارایی وەردەگرێت كە دامەزراویەكی فەرمی دەوڵەتە‌و سوود لەراپۆرتە نێودەوڵەتیەكانیش وەردەگرن كە لەسەر عیراق دەنوسرێن، غادە زوهێر وت "بۆیە دڵنیابە لەوەی هیچ شتێك لەخۆڕا نانوسین، بەڵام راموایە پێویستە پێداچوونەوە بكەین لەو زانیارییانە دەربارەی هەرێمی كوردستان".
وتیشی "دوای ئەویش پەرلەمانی عیراق هات كەئەویش لەحزبە سیاسییەكان پێكدێت، بۆیە گەندەڵی سیاسی لەعێراق ئەو نەخۆشیەیە كە جەستەی عیراقی داتەپاندووە كە تەنیا سۆماڵ لەپێش ئەوان دایە، بەڵام بیرت نەچێت وڵاتانی عەرەبی هیچ كامیان لەئاستی پێویستدا نین لەشەفافیەت".
ئاماژەبەوەشدەكات لەوڵاتانی عەرەبی‌و عیراق قسەی زۆر لەسەر بەرەنگاربونەوەی گەندەڵی دەكرێت، لەسەرۆكەوە تادەگاتە هاوڵاتی ئاسایی، بەڵام لەراستیدا ئەوەی ئەوان هەستی پێدەكەن "هەموی هەر وەك دروشم دەمێنێتەوە‌و فرۆشتنی قسەیە بۆ راگەیاندن، نەك هەنگاونان‌و كردار".
ئێستا لەكۆی 22 وڵاتی عەرەبی، 16 وڵات واژۆیان لەسەر رێككەوتننامەی بەرەنگاربونەوەی گەندەڵی كردووە كە نەتەوەیەكگرتوەكان رایگەیاندوە، لەنێویاندا عێراق، بەڵام ئەمە بەمانای چاكسازی نایەت‌و دەبێت هەر وڵاتێك واژۆی كردووە پابەندبێت بە رێنمایی‌و ماددەكانی رێككەوتننامەكە ئەویش لەڕێگەی رێكخستنی یاسا نیشتمانیەكان‌و گونجاندنیان لەگەڵ پێوەرە نێودەوڵەتیەكان، بەڵام وەك غادە زوهێر دەڵێت"ئەوە لەزۆربەی ئەو وڵاتانەدا نابینین".
بەبڕوای غادە زوهێر، بەرەنگاربوونەوەی گەندەڵی پێویستی بە پلانێكی ستراتیژی هەیەو دەبێت ژینگەی یاسایی، سیاسی، ئابووری‌و كۆمەڵایەتی فەراهەم كرابێت‌و وڵاتانی كۆمەك بەخش‌و رێكخراوەكانی سەر بە نەتەوەیەكگرتووەكانیش ئامادەن بۆ هاوكاری لۆجیستی‌و كردنەوەی خولی راهێنان.
غادە دەڵێت "ئەوەی من هەستی پێدەكەم لەعێراق، دامەزراوەكان زانیاریی‌و هۆشیارییەكی كەمیان هەیە لەسەر گەندەڵی، عێراق پێویستی بەدیراسەی زانستی زۆرو راپرسی زۆر زۆر هەیە بۆ كۆكردنەوەی رای رێكخراوەكان‌و شارەزایان هەیە، بۆنمونە لەهەرێمی كوردستان ئینستتیوتی مێری دەتوانێ وەها كارێك بكات".
بەگوێرەی ئامارەكانی شەفافیەتی نێودەوڵەتی ئیمارات و قەتەر لەئاستی رۆژهەڵاتی ناوەڕاست‌و وڵاتانی عەرەبیدا كێبڕكێی توند دەكەن لەسەر پلەی یەكەم لەپاكیەتی لەگەڵ ئەوەشدا لەسەر ئاستی نێودەوڵەتی زۆر لەپێشەوە نین، هەرچەندە وەك زوغێر دەڵێت"بەڵام ئەوەی لەئاستی نێودەوڵەتیش زۆر لەپێشەوە بێت مانای ئەوە نییە گەندەڵی تێدا نیە".
لەبارەی هەنگاوەكانی حكومەتی هەرێم بۆ چاكسازیی، وەك ئەوەی باسی دەكەن، ئەو بەرپرسەی شەفافیەتی نێودەوڵەتی پێیوایە "چاكسازی بە دروشم‌و باسكردنی بەس نیە، چاكسازی كردارو ئامادەسازیی پێویستە، با بزانین لەكۆتاییدا چی دەكەن ئەمە باشترین وەڵام دەبێت بۆ ئەوەی دەیڵێن چاكسازی دەكەین، بۆ نمونە دونیایەك بەڵێنمان لە وڵاتانی عەرەبی بیستووە، بەڵام بەكردار زۆر كەمیان جێبەجێ كردووە".
