سەرلەبەیانی ئەمڕۆ هەینی، هەزاران لایەنگرەی رەوتی سەدر بۆ بەشداریی لەو خۆپیشاندانە ملیۆنییەی، موقتەدا سەدر رابەری رەوتی سەدر لە دژی گەندەڵی بانگەشەی بۆ كردبوو، گەیشتنە گۆڕەپانی تەحرير.
بە گوێرەی زانیارییەكان، هاتنی خۆپیشاندەرانی زیاتر بۆ گۆڕەپانی تەحریر لە ناوچە جیاجیاكانی بەغدا و ژمارەیەك پارێزگای ترەوە بەردەوامە، تا كاتی ئامادەكردنی ئەم هەواڵەش، ژمارەی ئەو خۆپیشاندەرانی روو لەو گۆڕەپانە دەكەن لە زیادبووندان.
دوێنێ‌ پێنج شەممە، موقتەدا سەدر رابەری رەوتی سەدر، جەختی لەسەر ئامادەبوونی لە خۆپیشاندانەكەدا كردەوە، ئاماژەی بە پێشكەشكردنی وتارێكیش كرد بەر لە ئەنجامدانی  نوێژی هەینی.
سەدر لە بانگەشەكەی بۆ خۆپشاندانەكە، رێنمایی خۆپیشاندەرانی كرد كە نابێت بە هیچ شێوەیەك باسی (ئال سەدر) و هیچ لایەن و رێكخراو و حزبێك بكەن، داواشی كرد دروشمی خۆپیشاندەران نیشتمانی و یەكگرتوو بێت و جگە لە ئاڵای عیراق هیچ ئاڵایەكی تر بەرزبكرێتەوە.
