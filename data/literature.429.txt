گەیشتینە ناو کۆلانی زێڕنگرەکان.
گوێم لێبوو وەستاکەم بە دوکاندارێکی ورگ زڵی وت : بەرخەکەم بۆ هێناوی.
لەسەر کۆلانی زێڕنگرەکان وەستام، وەستاکەم بەپەڵە خۆی گەیاندەلام و وتی : هەی سەرسەری ئەو موشتەرییە چاکەم بۆ لەدەست دەدەیت.
تا سەر کۆڕنیش ڕێگامان بڕی.
پاشان من وەک بەرخەوانێک ئاژەلەکانم بەناو (خاسەوە) بەرەو رەحیم ئاوا بردەوە.
نزیکەی دوو سێ مانگ بەرخەکەم لە حەوشەکەمان بەستەوە و بەخێوم دەکرد.
هەرجار کاتم هەبوایە دەمبردە ئەو دەشتە ودەمڵەوەڕاند.
ئەگەر بەرخەوانێکم بدیبایە بەرخەکەم تێکەڵ بە بەرخەکانی دەکرد تا ئێوارە تاریک داهات لەو دەشتە دەمامەوە.
ئەوەی زۆر لێیدەترسام قسەکانی باوکم بوو، کە دەیگوت : بۆ کێ بەخێوی دەکەیت ئاخری هەردەبێت سەربڕدرێت.
بەرخەکەم نەجێ و نە ڕێی لەکەس گرتبوو.
لە ژێر قادرمەکەی ماڵ شوێنێکی فێنک و بەرسێبەربوو بۆ تەرخانکردبوو.
کەچی بەم دواییە باوکم بۆڵەی دەهات و دەیگوت بەرخەکەت دەفرۆشم.
دایکم دەیگوت حەوشەی لێ پیسکردووین.
هەریەک پاساوێکیان دەهێنایەوە.
ئاگرلەجەرگم هەلگیرسابوو.
لە تووڕەییە ماڵم دابووە بەسەریەکا.
یەک بەدونیا هاوارم دەرکرد بۆ بەرخەکەم.
نەمدەزانی بۆ مرۆڤ ساتێک لەژیانیان تەرخان ناکەن بۆ گیانلەبەرەکانیتر.
بۆ لێناگەڕێن ئاژەڵ و باڵندەکان بەسروشتی خۆیان بژێن؟!.
ماڵ بەبێ بەرخەکەم بوو بەدۆزەخ.
تۆرام.
منالێکی چاونەترس بووم تا دنیا تاریک بوو لەناو گۆڕستانەکەی رەحیم ئاوا خۆم شاردەوە.
لەدڵی خۆمدا دەمگوت بۆ دەبێت لە مردووەکان بترسێم لە کاتێدا زیندووەکان ئازارم دەدەن.
لەدوای نیوەشەو کە ژاوەژاوی شارو گلۆپەکان خامۆشبوون، لە دوورەوە گوێم لە باعە باعی بەرخەکەم بوو.
هەستمکرد هەردووکمان یەک گیانلەرین و چارەنووسمان کەوتۆتە ژێردەستی ئادەمیزادەوە...
