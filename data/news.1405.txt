ئەمڕۆ دووشەممە، بۆ گفتوگۆکردن لەسەر پرسی سەرۆکایەتی هەرێم هەردوو مەکتەبی سیاسی پارتی دیموکراتی کوردستان و یەکێتی نیشتمانی کوردستان کۆدەبنەوە.
کۆبوونەوەکە کاتژمێر ٣ی دوانیوەڕۆ لە هەولێر ئەنجام دەدرێت و شاندی یەکێتی پێکهاتوون لە مەلا بەختیار لێپرسراوی دەستەی کارگێڕی مەکتەبی سیاسی یەکێتی و سەعدی ئەحمەد پیرە ئەندامی مەکتەبی سیاسی ئەو حزبە، شاندی پارتیش پێکهاتوون لە فازڵ میرانی سکرتێری مەکتەبی سیاسی پارتی و مەحمود محەمەد ئەندامی مەکتەبی سیاسی ئەو حزبە.
بەپێی زانیارییەکان کۆبوونەوەکە لەسەر داوای یەکێتی ئەنجام دەدرێت و یەکێتی دەیەوێت لەگەڵ هەموو لایەنەکان کۆببێتەوەو لەسەر پرسی سەرۆکایەتی هەرێم و بۆچوونیان وەربگرێت لەسەر پرسەکە.
کۆبوونەوەکە دوای ئەوە دێت کە دوێنێ لە شاری سلێمانی شاندێکی مەکتەبی سیاسی یەکێتی لەسەر هەمان پرس لەگەڵ بەرپرسانی بزوتنەوەی گۆڕان کۆبووەوە.
