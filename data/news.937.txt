دوو كۆمپانیا نه‌وتیی‌ ڕێككه‌وتنێكی‌ نوێ له‌گه‌ڵ حكومه‌تی هه‌رێم واژۆده‌كه‌ن و پشكه‌كانیان له‌هه‌رێمی كوردستان زیاد ده‌كه‌ن، وه‌زاره‌تی سامانه‌ سروشتییه‌كانیش له‌وباره‌یه‌وه‌ ڕایده‌گه‌یه‌نێت، "ئه‌و دوو كۆمپانیایه‌ له‌قه‌رزه‌كان له‌سه‌ر هه‌رێم خۆشبون"، SNNیش ورده‌كاریی ڕێكه‌وتنه‌كه‌ ئاشكراده‌كات.
به‌گوێره‌ی ڕاگه‌یه‌ندراوێكی وه‌زاره‌تی سامانه‌ سروشتییه‌كان كه‌ له‌ماڵپه‌ڕی فه‌رمی وه‌زاره‌ته‌كه‌دا بڵاوكراوه‌ته‌وه‌، حكومه‌تی هه‌رێم دوو ڕێكه‌وتنی نوێی له‌گه‌ڵ هه‌ردوو كۆمپانیای (دی ئێن ئۆ)ی‌ نه‌رویژی‌ و (گه‌نه‌ڵ ئینه‌رجی)ی توركیدا واژۆكردوه‌، له‌و چوارچێوه‌یه‌شدا پشكه‌كانی ئه‌و دوو كۆمپانیایه‌ زیادیانكردوه‌و له‌به‌رامبه‌ریشدا دوو كۆمپانیاكه‌ بڕیاریانداوه‌ له‌قه‌رزه‌كانیان كه‌ له‌سه‌ر هه‌رێمه‌ خۆشبن.
وه‌زاره‌تی سامانه‌ سروشتییه‌كان ڕوونیشیكرده‌وه‌، حكومه‌تی هه‌رێمیش ڕێكه‌وتنێكی نوێی نه‌وتی له‌گه‌ڵ هه‌ردوو كۆمپانیاكه‌دا واژۆكردوه‌و به‌گوێره‌ی‌ ڕێكه‌وتنه‌كه‌ش ئه‌و دوو كۆمپانیایه‌ له‌به‌رامبه‌ر زیادكردنی پشكه‌كانیان له‌هه‌رێم له‌قه‌ره‌زه‌كانیان خۆشبون.
هه‌ر له‌و ڕاگه‌یه‌ندراوه‌دا ئه‌وه‌شخراوه‌ته‌ڕوو، "حكومه‌تی هه‌رێم گه‌یشتۆته‌ ڕێكه‌وتن له‌باره‌ی پاكتاوكردنی هه‌موو شایسته‌ داراییه‌كانی كۆمپانیای DNO ASA كه‌كارپێكه‌ری كیڵگه‌ی تاوكی و كۆمپانیای گه‌نه‌ڵ ئینێرجی PLC له‌هه‌ریه‌ك له‌ته‌قته‌ق و تاوكی، به‌وجۆره‌ نابێت هیچ كام له‌و دوو كۆمپانیایه‌ هیچ داخوازییه‌كی دیكه‌ پێشكه‌شبكه‌ن بۆ وه‌رگرتنی شایسته‌ی دارایی له‌حكومه‌ت".
ئه‌وه‌شخراوه‌ته‌ڕوو، حكومه‌تی هه‌رێم پێداگری‌ له‌سه‌ر مافه‌كانی‌ خۆی‌ كردوه‌ بۆ به‌سه‌راچونه‌وه‌ی حساباته‌كان و مۆڵه‌تپێدانی (تاوكی) تاوه‌كو ڕۆژی 31ی ته‌مموزی 2017و هیچ داواكارییه‌كی دیكه‌ی‌ نییه‌ له‌سه‌ر هیچكام له‌و دوو كۆمپانیایه‌.
هاوكات حكومه‌ت داوای‌ پێداچونه‌وه‌ی‌ كردوه‌ به‌بابه‌ته‌كانی مۆڵه‌ت پێدان و شایسته‌ داراییه‌كان، له‌سه‌ر ئه‌و بنه‌مایه‌ش حكومه‌ت له‌20%ی شایسته‌كانی حكومه‌تی له‌كێڵگه‌ی تاوكی كه‌تایبه‌ته‌ به‌DNOو له‌به‌خشینه‌كه‌ی Genelیش خۆشبوه‌ به‌ڕێژه‌ی 30%.
سه‌رباری ئه‌وه‌ش هه‌ردوو كۆمپانیا به‌ڕێژه‌ی 3%و 4.5% به‌ده‌ستده‌هێنن له‌كۆی داهاتی تاوكی له‌مانگێكداو بۆماوه‌ی پێنج ساڵیش له‌ڕۆژی یه‌كی ئابی 2017وه‌، به‌وجۆره‌ حكومه‌تی هه‌رێم پابه‌ندی هیچ بڕگه‌یه‌كی تر نابێت له‌باره‌ی پاره‌دان به‌تێچوی نه‌وتی هه‌ردوو كۆمپانیاكه‌.
