به‌پێی بی بی سی سه‌رۆكه‌كانی جیهان له‌نێوان ئه‌و هه‌زاران كه‌سه‌دا ده‌بن كه‌ رۆژی هه‌ینی ئاماده‌ده‌بن له‌ مه‌راسیمی به‌ خاكسپاردنی محمه‌د عه‌لی كلای ئه‌ستێره‌ی ناوداری بۆكسێنی جیهان كه‌ رۆژی هه‌ینی ڕابردوو له‌ ته‌مه‌نی 74 ساڵیدا له‌نه‌خۆشخانه‌یه‌كی ویلایه‌تی ئه‌ریزۆنا كۆچی دوایی كرد، به‌ڵام باراك ئۆباما، سه‌رۆكی ئه‌مریكا، ناتوانێت ئاماده‌ی مه‌راسیمه‌كه‌ بێت، چونكه‌ هه‌مان رۆژ ده‌بێت ئاماده‌ی ئاهه‌نگی ده‌رچوونی مالیای كچه‌ گه‌وره‌ی بێت له‌قۆناغی ئاماده‌یی.
مه‌راسیمی به‌خاكسپاردنه‌كه‌ كاتژمێر 9ی به‌یانی به‌كاتی ئه‌مریكا له‌شاری لویسڤایل له‌ویلایه‌تی كنتاكی ده‌ستپێده‌كات‌و ته‌رمی كلای به‌ شه‌قامه‌كانی لویسڤایل‌و ئه‌و شوێنانه‌دا ده‌گێڕدرێت كه‌ له‌رووی مێژووییه‌وه‌ بۆ ئه‌و گرنگ بوون.
هاوكات بۆب گونێل، وته‌بێژی بنه‌ماڵه‌ی كلای، رایگه‌یاندووه‌ ئۆباما له‌ڕێگای ته‌له‌فۆنه‌وه‌ قسه‌ی له‌گه‌ڵ هاوسه‌ره‌كه‌ی محه‌مه‌د عه‌لی كلایدا كردووه‌.
هه‌روه‌ها بیڵ كلینتۆن، سه‌رۆكی پێشووی ئه‌مریكا، ڕه‌جه‌به‌ ته‌یب ئه‌ردۆغان، سه‌رۆكی توركیا، شا عه‌بدوڵای پادشای ئه‌رده‌ن، لینۆكس لویس پاڵه‌وانی پێشووی به‌ریتانیا له‌كێشی قورسی یاری بۆكسێن‌و ویڵ سمیسی ئه‌كته‌ر له‌ناو ئه‌وانه‌دان كه‌ ئاماده‌ی مه‌راسیمه‌كه‌ ده‌بن.
دوابه‌دوای مردنی كلای، ئۆباما رایگه‌یاند جوتێك له‌ده‌ستكێشه‌كانی محه‌مه‌د عه‌لی كلای لای خۆی پاراستووه‌ له‌ژێر ئه‌و وێنه‌یه‌ی كه‌ كلای له‌سۆنی لیستۆن ده‌باته‌وه‌ له‌ساڵی 1964دا.
كازیه‌‌س مارسیلوس كلای ناسراو به‌محه‌مه‌د عه‌لی كلای ساڵی 1942 له‌شاری لویسڤیڵ له‌ولایه‌تی كنتاكی ئه‌مریكا له‌دایك بووه‌، له‌ته‌مه‌نی 18 ساڵیدا به‌شداری یارییه‌كانی ئۆڵۆمپی كردووه‌و مه‌دالیای زێڕی به‌ده‌ست هێناوه‌، له‌یارییه‌كانی ئۆڵۆمپی 1996دا شه‌ره‌فی داگیرساندنی ئاگری ئۆلۆمپی پێدراو وه‌ك نیشانه‌یه‌ك بۆ به‌ره‌نگاربوونه‌وه‌ی ره‌گه‌زپه‌رستی مه‌دالیایه‌كی زێڕی پێبه‌خشرا.
كلای له‌ساڵی 1984وه‌ توشی نه‌خۆشی 'پاركینسۆن' بووه‌.
پاركینسۆن، نه‌خۆشییه‌كی درێژخایه‌نی كۆئه‌ندامی ده‌ماره‌و به‌هۆیه‌وه‌ نه‌خۆشه‌كه‌ توشی له‌رزینی جه‌سته‌و ره‌قبوونی ماسولكه‌ ده‌بێت‌و توانای ئه‌نجامدانی جووڵه‌ی وردو خێرای به‌ ته‌واوی كه‌مده‌بێته‌وه‌و له‌گه‌ڵ تێپه‌ڕینی كاتدا حاڵه‌ته‌كه‌ی خراپتر ده‌بێت.
كلای ساڵی  1963 بۆته‌ موسڵمان‌و ناوی خۆی گۆڕی به‌ محه‌مه‌د، زیاتر به‌ناوی محه‌مه‌د عه‌لی كلای ناوبانگی ده‌ركرد له‌جیهاندا.
كلای داهێنه‌ری شێوازێكی نوێی بۆكسێن بوو، باڵای 191 سانتیم بوو كه‌ باڵایه‌كی زۆر گونجاوه‌ بۆ یاریزانی بۆكسێن.
كلای له‌لایه‌ن جیهانی وه‌رزشییه‌وه‌ به‌ باشترین یاریزانی مێژووی بۆكسێن ده‌ناسرێت، له‌ژیانی وه‌رزشیدا 61 یاری بردۆته‌وه‌و ته‌نها 5 جار دۆڕاوه‌و هیچ كات به‌رامبه‌ر نه‌بووه‌.
