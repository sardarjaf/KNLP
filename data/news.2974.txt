بەرێوەبەری ھونەری فێستیڤاڵی فلیمی نێودەولەتی سلێمانی باس لەوردەکاریەکانی خولی دووەمی فێستیڤاڵی فیلمی نێودەولەتی سلێمانی دەکات و ئاماژە بەوەش دەکات، ئامادەکاریەکان بەرەو کۆتایی دەرۆن‌و ناوی ئەستێرەیەکی ھۆلیودیش ئاشکرادەکات کەدێتە سلێمانی.
ئەمساڵ جیاواز لەساڵی پار (٩) ھەزار فیلم لە (١٢٦) ولاتی جیھان بۆ خولی فێستیڤاڵی فیلمی نێودەولەتی سلێمانی نێردراوە، کە بەگوێرەی جیاوازی و جۆری فیلمەکان بەسەر چوار لیژنەدا دابەشکراون.
لەوبارەیەوە (دانەر عومەر)بەرێوەبەری ھونەری فێستیڤاڵی فلیمی نێودەولەتی سلێمانی بەSNNی راگەیاند ئەوان بەگوێرەی جۆری فیلمەکان لیژنەکانیان‌و ئەندامانی لیژنەکانیان دابەشکردووە، بەڵام کۆی لیژنەکان چوار لیژنە بووە کە ئێستا کاری رێکخستنیان تەواو بووە.
سەبارەت بەبەشداری‌و میوانداری کردنی ئەستێرە سینەماییە جیھانیەکان لەم فێستیڤالەدا، (دانەر عومەر) وتی :" یەکێک لەئامانج‌و گرنگیەکانی فێستیڤاڵ لەسەر ئاستی نێودەولەتی بەشداری کردنی ئەستێرە سینەماییە جیھانیەکانەو ھاتنیانە بۆ ئەو شارەی فێستیڤالەکەی تێدا ئەنجام دەدرێت، ھاوکات ئاشنابونی جەماوەرو لەنزیکەوە ناساندنی ئەستێرەکانە بەجەماوەرو بینەری فێستیڤالەکان، کە ئەمە ئاستێکی دیکەو گرنگیەکی دیکە دەدات بەفێستیڤالەکەو بەتایبەت بۆ خولەکانی داھاتوو فێستیڤال بایەخی زیاتری دەبێت رووی نێودەولەتییەوە".
(دانەر عومەر) ئەوەشی رونکردەوە، ئەمساڵ ھەوڵیاندا جیاواز لەساڵی پار ھەماھەنگی لەگەڵ سەرجەم کەناڵەکاندا بکەن بەبێ جیاوازی، تا سەرجەمیان بتوانن بەشداربن لەروماڵکردنی چالاکیەکانی فێستیڤاڵ، ھەر بۆ ئەو مەبەستەش تیمی راگەیاندن و پەیوەندیەکانیان سەردانی کەنالەکانیان کردووە، بەلام دوای گفتوگۆی کۆتایی ئاشکرای دەکەن کە تەنھا یەک کەناڵ سپۆنسەری دەکات، یاخود نا.
