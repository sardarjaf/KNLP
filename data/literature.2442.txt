وەختی منداڵ بووم؛ لەپیرەمێردو مام سۆفیەکان گوێم لێ دەبوو دەیانگۆت: ئەها کوڕم مەیمون چی لێهاتیە؟!..
ئەوە بەشەر بووە، ئادەمیزادی خوای بوو پێشی، بەس بێ فەرمانیێ خوای گەورەی کرد وبێ خوایی زۆر کردن !..
خودای گەورەش زۆری ئاگادار کردۆوە تا بەخۆدابچیتۆوەو بگەڕێتۆوە لای خوای.. بەس سەرەڕۆو بێ ئاقر بوو، بەخۆدانەچۆوە!..
خوای گەورەش ئیوهەی لێکرد وسەرگەردانی کرد لۆخۆ با هە وە دارا هەرچی وبێتۆ خوارێ!..
لۆیێی وەلێکرد تا ببیتە عیبڕەت لۆ هەموو ئینسانەکی!..
کەبڕەک گەورە بووم وسیپارەی حوجرەم لەماڵەوە لەکن باوکم دەخوێند، کۆلکە لێکدەرەوەیەکی پیتەکان بووم، وشەو ڕستە زۆر بەدژواری لەگەرووم داتنەدەرێ ولەزارم دەپشکوتن ودەبوون بەدەستەواژە، دوایێ چوومە مەکتەبێ و، لەوێ مامۆستای وانەی زیندەوەرزانی؛ لەزاری داروینەوە وەیگۆتینێ کە: بنەڕەتی مرۆڤ لەمەیمونەوەیە، وردە وردە پەرەی سەندوەو تا بوویتە مرۆڤ، واتا مرۆڤ لەسەرەتادا مەیمون بووە، دواتر جەستەیی ودەروونی وعەقڵی گۆڕانکاری وپێشکەوتنی بەسەرداهاتووەو پەرەی سەندووەو بۆتە مرۆڤ(بیردۆزی پەرەسەندن)!…
رێک ئەوەی بەمنداڵی گوێم لێ ببوو؛ لەمەکتەبێ عەکسەکەیم بۆهاتۆوە لەئیمتیحانێ.. جاوەرە سەری لێ دەرکە لەو ژیانەی!؟.. بەمنداڵی دەرسەکێت پێرێن، وەختی گەورە بووی لۆ ئیمتیحانێ دەبی عەکسەکەی بنووسی دەنا ساقیتەبی!؟.. ڕاستی جێی لێ هوردبوونەوەو سەردامانە!..
ئێستاش تێیان نەگەیاندم مەیمون لەمرۆڤەوە بەو قۆناغەی گەیشتووە یان بەپێچەوانەوە!؟.. ئەمەیە ڕسکانی خەیاڵی مناڵی بۆ پرسیاری چۆنی وجۆری!؟..
گوێم لە پستەپستێک بوو؛ لەژێکانی خەیاڵم بەدوای ئاوازی ڕستەکانیان دەگەڕان، کەتەماشام کرد، لەئاوێنەکە وێنەی کۆلردج وشکسپیرم دیت، پێکەوە گفتوگۆیان بوو.. بڕێک لەئاوێنەکە چوومە پێشەوە!..
دیاربوو کۆلردج بەسەرهاتێکی خۆی بوو بۆ شکسپیری باس دەکرد، هەر بەردەوام بوو پێی دەگوت: زۆر جار لەخەیاڵ ونەستم؛ لەتێڕوانینم؛ بۆچوون ولۆچوونی ئەوە دەپشکوون، کەمرۆڤینیم لەخۆهەڵپەساردنم دایە، واتە ژیانی تەنیایی ولاتەریک بوونم لەکۆمەڵگەو کۆی ئادەمیزاد، ڕەنگە بڕە ئاسودەیی وداکاسانێکم پێ ببەخشن!..
هەرچی بەڕاستی وبێگەردیەوە؛ ڕێز دەنوێنی بەرامبەر بونەوەرێکی ئادەمی، ئەو ڕەنگە دەرفەت وەربگرێت دزی وخیانەتت لێ بکات!!!..
ناوو ناوبانگت بخاتە ژێر پرسیارەوە!؟.. گومان ودوو دڵی لەڕێت ڕابخات.. هەروەک هەوڵەکانت بۆ ڕاستکردنەوەو ژیرکردنەوەی ویست وئارەزوو هەوەست وخووە نەشیاوو ناڕەواکانی و؛ وە ناوو ناوبانگت بقۆزێتەوەو بەخەراب کەڵکی لێ وەربگرێت!..
یان هیچ نەبێت خۆی لەدەست بدات وبکەوێتە دەست کەسی سێیەم و، ئەویش لەوپەڕی ترسنۆکی و لەبڕی جوامێری وهەوڵی ڕاستکردنەوە؛ بۆ کاری نەشیاوترو شەرمەزارانەتر لەدزی ڕێنوێنی بکات!..
بەردەوام بوون لەگوفتار، تائەوەی دوا پەیڤیان بەنیازی دیدارێکی دیکە ئەوە بوو کە هەریەکەیان بۆ ئەوی دیکە؛ پشتڕاستی ئەوەیان دەکردەوە کە گوزاڕشتیان لێ دەکرد.. دواتر شکسپیر دەستێکی خستە سەر شانی کاکی هاوڕیی (کۆلردج) وپێی گوت: کاکە کۆلردج؛ ئەزانی چی؟!..
هەرچی بێت؛ پێویستە بەبایەخەوە لەمرۆڤ بڕوانین، لەهەر دۆخێک بێت!..
پاشان خواحافیزی لێکرد وبەدەم ڕێگاوە، لەگەڵ خەیاڵی؛ پاشماوەی گفتوگۆکەی درێژە پێداو دەیگوت: گرینگ ئەوەیە مرۆڤ بوونم لەدەست نەدەم، هەر نەرم وئارام ولێبوردە بم، بەرامبەرم هەر چۆن بێت..دەی خۆ ئەگەر منیش پەرچەکردارم وەک کارەکەی ئەو بوو؛ قێزەون ونامرۆیی وبەد ڕەوشتی وناشیرینی ودزی وخیانەت وکاری ژێربەژێری وبەدزی وتاد… ئەوە منیش دێمە ڕێزی ئەو، بۆیە باشترە من کار بۆ سەرخستن وساغ کردنەوەی پەیام وگرینگیەکەی خۆم بکەم ، کەهەر لە ماڵەوەڕا فێری بووم (سادەیی وبێگەردی ولێبوردەیی وبڕوابوون بەئاشتی ودوان، مرۆیی بوون لەئاوەزو ئاوڕو ڕامان وهەروەها لەڕەفتارو هەڵسوکەوت وگوفتاردا، سەربەرزی و بوێری وڕاستگۆیی وساغی وبێ پێچ وپەنایی، نەک بەس بۆبەرژەوەندی خۆم وخود پەرستی،بەشداریکردن لەچاکەی گشتی وچاکە کردن بەگشتی وهەروەها وەک وەڵامێک لەبەرامبەر خەرابەی خەرابەکارێک، بیر نەکردنەوە لەتۆڵەو تاد…).ئیدی بەهیوای بەختەوەری هەموو مرۆڤێک بەمەیمونیشەوە!..
