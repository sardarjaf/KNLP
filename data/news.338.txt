ئه‌مڕۆ دووشه‌ممه‌ 25ی ئایاری 2015، له‌ پارێزگای هه‌ڵه‌بجه‌ به‌ ئاماده‌بوونی قایمقامی هه‌ڵه‌بجه‌ و به‌ڕێوه‌به‌ری كاروباری شه‌هیدان و ئه‌نفالكراوان، مه‌راسیمێك بۆ رۆژی جیهانی ونبوان به‌ڕێوه‌چوو.
ئاراس عابید، جێگری سه‌رۆكی كۆمه‌ڵه‌ی قوربانیانی كیمیابارانی هه‌ڵه‌بجه‌ به‌ خه‌ندانی راگه‌یاند:  "رۆژی 25-5 یادی رۆژی جیهانی منداڵه‌ ونبوه‌كانه‌ له‌ جیهاندا بۆیه‌ شاری هه‌ڵه‌بجه‌ش بێ به‌ش نه‌بووه‌ له‌ منداڵی ونبوو، ئه‌مرۆش ئه‌و مه‌راسیمه‌مان ئه‌نجامدا".
وتیشی: "به‌هۆی ئه‌و شه‌ڕو تاوانانه‌وه‌ كه‌ به‌رامبه‌ر خه‌ڵكی شاری هه‌ڵه‌بجه‌ كراوه‌ تا ئێستا زیاتر له‌ 60 منداڵ ونوبوون، له‌به‌رامبه‌ر ونبونیان ئه‌مڕۆ ئه‌و مه‌راسیمه‌مان ئه‌نجامدا".
راشیگه‌یاند: "به‌پێویستمان زانی له‌رێی كه‌ناڵه‌كانی راگه‌یاندنه‌وه‌ به‌ هه‌موو جیهان بڵێین كه‌ خێزانی  منداڵه‌ ونبوه‌كانی هه‌ڵه‌بجه‌ له‌ چاوه‌ڕوانی ئه‌وه‌دان له‌ وڵاتی ئێرانه‌وه‌ منداڵه‌كانیان بۆ بگه‌ڕێندرێنه‌وه‌، تازه‌ترین به‌ڵگه‌ش دۆزینه‌وه‌ مریه‌مه‌ كه‌ به‌شوێن كه‌وسكاره‌كه‌یدا ده‌گه‌ڕێت".
