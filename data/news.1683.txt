وەزارەتی خوێندنی باڵا ٢٦ی نیسانی 2016 لە راگەیەندراوێكدا رایگەیاندووە "سەرۆکی هەر سێ زانکۆکەی سلێمانی و سەلاحەدین و پۆلیتەکنیکی سلێمانی سەردانی ئێرانیان کردووە گفتوگۆ لەسەر نەخشە ڕێگایەک کراوەکە بەنیازن کاری لەسەر بکەن، کاری یەکەمی ئەو نەخشە ڕێگەیەش ڕەوانەکردنی خوێندکارانی هەرێمی کوردستانە بۆ بەدەستهێنانی بڕوانامەی باڵا (ماستەر، دکتۆرا) لە کۆماری ئیسلامی ئێران، بۆ ئەوەش لێپرسراوانی وەزارەتی زانست و توێژینەوەو تەکەنەلۆجیا ڕایانگەیاند: کە بڕیاریانداوە لە هەر (١٠٠) خوێندکارێک کە زانکۆکانی هەرێمی کوردستان بۆ کۆماری ئیسلامی ئێرانی ڕەوانە بکەن (٢٥) خوێندکاریان بە زەمالە (بەخۆڕایی) بێت"
هەر لەڕاگەیەندراوەکەدا هاتووە "لەو چوارچێوەشەدا لێپرسراوانی وەزارەتی زانست و توێژینەوەو تەکنەلۆجیا ئەوەیان ڕاگەیاند: کە بڕیاریانداوە مامۆستایان لە زانکۆکانی هەرێمی کوردستان بۆ خولی (٦) مانگی بێنە زانکۆکانی کۆماری ئیسلامی ئێران، لەهەمان کاتدا (٦) مامۆستا دەتوانن لە زانکۆکانی کوردستان بەخۆڕایی لەسەنتەرەکانی توێژینەوە، توێژینەوەی زانستی ئەنجام بدەن".
وەزارەتی خوێندنی لەڕاگەیەندراوەکەدا ئاماژەی بەوە کردووە "سەبارەت بە ڕەوانەکردنی مامۆستای زمان و ئەدەبی فارسی بۆ زانکۆکانی سڵێمانی و سەڵاحەددین، بەهەمان شێوە لێپرسراوانی وەزارەتی زانست ئەوەیان بەوەفدی میوان ڕاگەیاند: کە بڕیاری ڕەوانەکردنی دوو مامۆستای زمان و ئەدەبی فارسیان بۆ زانکۆی سەڵاحەددین و زانکۆی سلێمانی داوە، هەروەک زانکۆی نور و کوردستان ڕاسپێردراون بۆ جێبەجێکردنی ئەو بڕیارە".
هەروەها باسی لەوەشکردووە "لێپرسراوانی وەزارەتی زانست و توێژینەوەو تەکنەلۆجیای ئێرانی لەو کۆبونەوەیەدا باسیان لەوەش کرد کە دوو زانکۆی کۆماری ئیسلامی ئێران دەخوازن لقی زانکۆکانیان لە کوردستان بکەنەوە، هەموو ئەرکێکی کردنەوەی ئەو دوو زانکۆیە خۆیان دەیگیرنە ئەستۆ، بەو مەرجەی حکومەتی هەرێمی کوردستان شوێنی پێویستیان بۆ دابین بکات".
ڕۆژی 1ی ئاداری ٢٠١٦ ڕێککەوتنێک لە نێوان وەزارەتی خوێندنی باڵای هەڕێم و وەزارەتی خوێندن و تەکنەلۆجیای کۆماری ئیسلامی ئێراندا واژۆکرا کە چەندین بەند و پرۆتۆکۆلی لە خۆی گرتووە لە بوار خوێندنی باڵادا.
