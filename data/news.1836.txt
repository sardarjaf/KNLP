وته‌بێژی پۆلیسی سلێمانی رایده‌گه‌یه‌نێت، كه‌ له‌ چه‌ند رۆژی رابردووی مانگی ره‌مه‌زاندا تا ئه‌مڕۆ دووشه‌ممه‌ توانراوه‌ 13 تۆمه‌تبار ده‌ستگیربكرێن كه‌ چواریان له‌ ناوبازاڕدا بوون.
نه‌قیب سه‌ركه‌وت ئه‌حمه‌د، وته‌بێژی پۆلیسی پارێزگای سلێمانی نیوه‌ڕۆی ئه‌مڕۆ له‌ كۆنگره‌یه‌كی رۆژنامه‌نووسیدا، رایگه‌یاند: له‌ درێژه‌ی چالاكییه‌كانیان، به‌شی پۆلیسی نه‌هێشتنی تاوان كه‌ له‌ یه‌كه‌م رۆژی‌ مانگی ره‌مه‌زانه‌وه‌ به‌ هاوكاری‌ هێزه‌كانی ئاسایشی سلێمانی، تا ئه‌مڕۆ توانیویانه‌ 13 تۆمه‌تبار ده‌ستگیربكه‌ن.
وتیشی‌: "چوار له‌وانه‌ له‌ ناوبازاڕدا بوون، دوو ژن و دوو پیاو له‌سه‌ر بڕینی گیرفانی هاوڵاتیان ده‌ستگیركراون ‌و رووبه‌ڕووی دادگا كراونه‌ته‌وه‌ ‌و به‌ بڕیاری‌ دادوه‌ر به‌ندكراون".
ئاماژه‌ی‌ به‌وه‌شدا: "تۆمه‌تبارێكی دیكه‌ چل تاوانی دزی جۆراوجۆری ئه‌نجامداوه‌، كه‌  تاوانه‌كان بریتی‌ بووه‌ له‌ دزینی‌ كه‌لوپه‌لی‌ دوكان و ماڵ و مه‌خزه‌ن و كه‌لوپه‌لی خه‌ڵك له‌ناو گه‌ڕِه‌كه‌كانی شاری سلێمانی".
سه‌ركه‌وت ئه‌حمه‌د، باسی‌ له‌وه‌شكرد، كه‌ "تۆمه‌تبارێكی تر ده‌ستگیركراوه‌ به‌تۆمه‌تی دزینی دوو ئۆتۆمبێل، ئه‌م كه‌سه‌ش پێشینه‌ی دزی هه‌یه‌ و جگه‌ له‌ویش سێ تۆمه‌تباری تر له‌ شكاندنی جامی سه‌یاره‌ به‌مه‌به‌ستی دزی كردن ده‌ستگیر كراون".
ئه‌وه‌شی‌ خسته‌ڕوو: "تۆمه‌تبارێكی‌ دیكه‌ به‌مه‌به‌ستی دزیكردن چۆته‌سه‌ر ماڵی كه‌سێكی خۆیی و ده‌م و ده‌ستی ژن و مێرده‌كه‌ی به‌ستووه‌ته‌وه‌، له‌لایه‌ن هێزه‌كانی‌ پۆلیسه‌وه‌ ده‌ستگیركراون، جگه‌له‌وه‌ش تۆمه‌تباری تر ده‌ستگیركراوه‌ جلی سه‌ربازی له‌به‌ربووه‌ ‌و له‌ناو بازاڕ سوڕاوه‌ته‌وه‌، گومانمان لێی هه‌بوو به‌ بڕیاری دادوه‌ر به‌ندكراوه‌، هه‌روه‌ها تۆمه‌تبارێكی تریش ده‌ستگیركراوه‌ كه‌ پاره‌ی له‌ هاوڵاتیان وه‌رگرتووه‌ به‌ بیانووی ئه‌وه‌ی مووچه‌ی‌ خانه‌نشینیان بۆ ده‌بڕێته‌وه‌ به‌ گه‌ڕه‌كه‌كاندا سوڕاوه‌ته‌وه‌ و پاره‌ی وه‌رگرتووه‌".
له‌ كۆنگره‌ رۆژنامه‌وانییه‌كه‌دا وته‌بێژی‌ پۆلیسی‌ سلێمانی‌، وتی‌: "له‌هه‌ڵمه‌تێكدا هێزه‌كانی‌ نه‌هێشتنی تاوان پشكنینیان بۆ ماڵی تاوانبارێك كردبوو له‌ گه‌ڕه‌كێكی شاری سلێمانی له‌ ئه‌نجامی ئه‌و پشكنینه‌ ده‌ستگیرا به‌سه‌ر 37 پاسپۆرتی‌ عیراقی، كه‌ سه‌رجه‌میان پڕ كراونه‌ته‌وه‌ به‌ناوی خه‌ڵكه‌وه‌یه‌ ‌و لێكۆڵینه‌وه‌ له‌ رووداوه‌كه‌ به‌رده‌وامه‌".
وتیشی‌: "له‌گه‌ڵ نزیك بوونه‌وه‌ی جه‌ژنی ره‌مه‌زانی پیرۆزدا هێزه‌كانی به‌ڕێوه‌به‌رایه‌تی پۆلیسی پارێزگای سلێمانی پلانیان بۆ رۆژه‌كانی جه‌ژن هه‌یه‌ و پلانیان ده‌گۆڕێت بۆ نمونه‌ له‌سه‌ر گۆڕستانه‌كان پارێزگاری له‌ هێمنی و ئارامی هاوڵاتیان ده‌كه‌ن، بۆ پاراستنی ئارامی هاوڵاتیانیش هێزه‌كانی‌ پۆلیس به‌رده‌وام له‌ شوێنه‌ گشتیه‌كاندا ده‌بن".
