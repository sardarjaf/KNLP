بەرزاییەک لە تەنیشت خانووەکەیانە.
تەپۆڵکەیەک کە بە هەر چوار دەوریدا دەڕوانێ، بەڵام ئەو کاری تەنیا بە دوورەکانە، ئەو شوێنەی وا هەوری تیا دەبێ بە هەڵم.
کە وەڕەز دەبێ روو دەکاتە ئەو بەرزاییە.
ئەو، زوو زوو وەرەز دەبێ.
لە راستیدا زۆر شتی ژیان ئاماژەیە بە وەڕەزی.
بیانوویەکە بۆ ئەوەی داهێزرێی.
وەک لق و پۆپی دارە بی.
شۆڕ شۆڕ بە سەر ئەو چۆمەیدا کە جاری وایە روونە و جاری وایە لێڵ.
جاڕزییەکان بە شوێن یەکدا دێن.
هێشتا لە یەکیان نابێتەوە یەکی تر پەیدا دەبێ.
هەر بۆیە هەمیشە لەوێ لە سەر تەپۆڵکەکەیە.
خەڵکی دەڵێن دادەبەزێ بۆ ئەوەی بیانوویەکی تری دەست بکەوێ، هەواڵێکی تر بۆ وەڕەزی.
وە چەند ئاسانیش دەست دەکەوێ.
دەوری شار و کۆڵانەکانی بۆنی هەواڵە سەیر و سەمەر و ترسناکەکان دەدەن.
هەواڵە دژبەیەکەکان.
کە شاعیرێک لە شیعرەکانیدا باس لە هەژاری دەکا و کەچی هەفتەی چەند جار لە گەڵ بەرپرسە سیاسی و رێکخراوەییەکان تا شەو درەنگان لە نادییەکان کەوتووە و خەریکی خواردنەوەو خواردن و کێشانی جگەرەیە، ئەو روودەکاتە ئەو بەرزاییە.
کە مەسئولێک تەنیا یادەکان و رووداوەکانی مێژوو بە وڵاتەکەیەوە دەیبەستێتەوە و ئەگینا ئەوی تر هەمووی ئاماژەیە بە قەسر و تەلار و پارە و پلە و پایەکان، ئەو روو دەکاتەوە بەرزاییەکە.
کە ژوورەکان پڕ دەبێ لەو خەڵکە چاولەدەست و چاو پڕلە پاڕانەوەیە لە بەر پێڵاوەکانی بەرپرسێکی پڕ لە نیگای سووک، ئەو روو دەکاتە ئەوێ.
کە ژنەکان سەردەبڕدرێن، کە سنوور پڕ دەبێ لە سێبەری کۆچ، ئەو روودەکاتەوە ئەوێ.
دوورەکان چەندە ئارامی دەبەخشن.
دوورەکان وەبیرهێنەرەوەی کۆنن.
وەبیرهێنەرەوەی هیوا.
رۆژێک دەوری تەپۆڵکەکە بە تێڵ دڕوو دەگرن.
بە وەڕەزییەکانییەوە لە تەنیشت تێل دڕووەکان رادەوەستێ و سەیری لوتکەی بەرزاییەکە دەکا.
لەوێیش، لەو سەرە چەند چەکدارێک کێشک دەدەن.
بیر دەکاتەوە سەردەمی دوور رووانینەکان لێرەوە تەواو بووە.
دەبێ لە بیری رێگا چارەیەکی تردا بێت.
بەڵام چۆن؟ جوان لە چواردەوری خۆی دەڕوانێ، جگە لەم تەپۆڵکەیە، هیچ بەرزاییەکی تر نابیندرێ.
دونیا تەخت تەختە.
قۆزاخە گڵێک شک نابرێ.
ـ "رەنگە تەنیا ماوەیەک بێت.
خۆ ئێرە سەر سنوور نیە.
سەرئەنجام وەڕەز دەبن و جێی دێڵن."
رۆژەکان، حەوتووەکان و مانگەکان تێدەپەڕن.
وەڕەزییەکانی ئەو زیاتر دەبن و کەچی تێڵ دڕوو و چەکدارەکان هەر لەوێن.
تەنانەت دووای ماوەیەک دەنگۆی ئەوە پەیدا دەبێ کە گوایا بەڵێنە لەوێ هوتێل و نادییەکی کەم وێنە بکرێتەوە.
دەڵێن ئیستا سەرخۆشی بە بێ دیمەنە دەگمەنەکان تام و لەززەتی نیە.
نیگای چەند بێتاقەتی دوورەکانە.
هاوڕێیەکی کە بەم بێتاقەتییە دەزانێ و تێی دەگا، باسی تەپۆڵکەیەکی تری بۆ دەکا، تەپۆڵکەیەک لە سەر سنوور.
رێک لەو شوێنەی کۆچبەرەکان بیست و ئەوەندە ساڵ لەمەوبەر بە هەڵکەوت دۆزیانەوە.
ئەو بەرزاییەی لەو ساڵانەوە هەتا ئیستا بێ ئەژمار وێنەی لەبەرا گیراوە.
هاوڕێکەی دەڵێ:
ئەو دەبێ بە قسەی هاوڕێکەی بکات و روو بکاتە ئەوێ.
جانتایەک بە کۆڵیدا دەدا و سەر رێ دەکەوێ.
دووای چەند رۆژ دەگاتە ئەوێ.
چیاکە لە دوورەوە دەبینێ.
ئەم کە لە تەواوی تەمەنیدا پێی وابوو سنوور شوێنێکە دوو شوێن بە جوانی و بە روونی لێک جیادەکاتەوە، بە سەرسوڕماوییەوە دەبینێ خاکی خودی شاخەکە و خاکەکەی بەری نەک تەنیا جیاواز نین، بەڵکوو یەکجار لە یەک دەچن.
بڵێی بە هەڵە ئادرێسیان دابێتێ؟ نا، وانایەتە بەرچاو.
هەموو شتێک ئاماژەیە بە راستیی رووداوەکە.
بە شاخەکەدا سەردەکەوێ.
ماوەیەکی یەکجار دوور و درێژە بە سەر هیچ بەرزاییەکدا سەرنەکەوتووە.
خۆشییەک بە دەروونیدا دەگەڕێ.
کە بەرزایی نەبوو، چەندە دیمەنەکان بەرتەسک دەبنەوە.
چەندە رێگاکان کورت دەبنەوە.
هەوڵ دەدا لە هەنگاو بە هەنگاوی سەرکەوتنەکەی چێژ وەربگرێ.
کێ دەزانێ کە ئێرەیش بە دەردی ئەوەی قەراخ شار ناچێ!
مرۆڤەکانی ئەم سەردەمە، دەگەنە هەموو شوێنێک.
شوێن نەماوە جێ هەنگاو و تام جەستە و بۆنی هەناسەی ئەوانی نەگەیشتبێ.
سروشت، تەنیا نەماوە.
بێچارە سروشت کە وەک ئەو، بەرزاییەکیشی دەست ناکەوێ تا بچێتە سەری و لەوێوە وەڕەزییەکانی خۆی بڕەوێنێتەوە.
سەرئەنجام دەگاتە سەرەوە.
لەوێیش هەورەکان لەو دوورانەوە دەبن بە هەڵم.
لەوێیش "با" دێت و خەیاڵەکان دەبا، ئاوازێکی نادیار دەسوڕێتەوە و بەرگی مۆسیقا لە بەر هەموو "بوون" دەکا.
ئەم چەند ئاسان چۆک دادەدا و لە پاڕانەوەیەکی ئایین ئاسادا داوا لە "بێ کۆتایی" دەکا کە خۆی بکا بە بەشێک لە ژیانی رۆژانەی هەموو مرۆڤەکان.
نازانێ چەندە تێدەپەڕێ،... چەند سەعات، رۆژێک، شەوێک، چەند مانگ و چەند ساڵ؟ هەر ئەوەندە دەزانێ کاتێک هەنگاو هەڵدێنێ و دادەگەڕێ، سەر و جەستەی بۆنی هەموو وەرزەکان دەدەن،... جێ هەنگاوەکانیشی ئەوەندە قوڵن وەک جێ پێی ساڵەکان.
هەر کە دەگاتەوە داوێن، ماندوو ماندوو لە ئاوی ئەو چۆمەی دەخواتەوە، سەرچاوەکەی کانییەکانن.
دادەنیشێ و پشوویەک دەدا.
درەختەکان خەریکی باوەشێن کردنی یەکترن.
کتوپڕ هەست دەکا سێبەرێکی زەلام و گەورە لە تەنیشتی دا دەجوڵێ.
جوڵەیەک وەک لابەلایەک لە ئاسمان.
لابکاتەوە یان نا؟ لا دەکاتەوە و ئەوسا شاخەکە دەبینێ.
بزەیەکی دۆستانە لەو پەیکەرە گەورەوە، نیگای دەپێکێ.
بە نیازی هاوڕێیەتییە.
ئەگەرچی درەنگ، بەڵام پێکەوە دەگەنەوە شار.
شاخ هەمیشە گلەیی لە قورسیی جەستەی خۆی هەبووە،... ئەوەی کە ئەژنۆکانی لە مێژە دێشن بێ ئەوەی کەسێک لێی بپرسێ.
ئەو، وەڵامی پێ نیە، هەست دەکا رەنگە مەڵهەمێک لە هەور و هەڵم بتوانێ یارمەتیدەر بێت.
کێوەکە لە تەنیشت شار لە شوێنێک کە ئەوەندە لە کۆڵانەکان دوور نیە، رادەوەستێ،... بۆ هەمیشە رادەوەستێ.
شاخێکی بەرز و لوس کە سەرکەوتن بە سەریدا بۆ هەموو کەس دەست نادا.
چەکدارەکانی بەرزاییەکی ئەو سەری شار چەند جارێک ویستیان لێرەیش بنکەیەک دابمزرێنن،... ویستیان دەوری ئێرەیش تێڵ دڕوو بکەن، بەڵام وازیان هێنا.
ئەو، ئیستا وەک جاران کاتێک وەڕەز دەبێ،... کاتێک دڵی لەو پارە و پوڵانەی دەیشێ کە تەنیا بە هەندێ گەڕەکی کەمی شاردا دەسوڕێنەوە،... کاتێک دەستگیرەی دەرگای هەندێ لە خانووەکان لە ئاڵتوونن و ئەوانی تر لە حەزی نەگەڕانەوەی خاوەنەکانیان، دەچێتەوە سەر ئەو شاخە.
چەکدارەکان دڵنیا لەوەی کە سەرئەنجام رۆژێک لەو شاخە هەڵەموت و لووسە دەکەوێتە خوارەوە و ئیدی چیرۆکی وەڕەزییەکان کۆتاییان دێت، وازیان لێهێناوە.
بە پێکەنینەوە وازیان لێهێناوە.
کەچی ئەو ناکەوێتە خوارەوە.
ئەو ساڵانی سالە سەردەکەوێ و دێتەوە خوار.
ساڵانی ساڵە بیانووەکان بۆ وەڕەزی تەواو نابن.
ئەو، ساڵانی ساڵە خەریکی روانین و لێکدانەوەی هەورەکان و هەڵمە،... هەور و هەڵم،... هەور و هەڵم.
