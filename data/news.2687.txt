وه‌ك هه‌وڵێكی‌ تر بۆ هاندان و به‌ره‌وپێشبردنی‌ بواری‌ كشتوكاڵ له‌ هه‌رێمی‌ كوردستان، له‌ شاری‌ سلێمانی‌ و به‌ئاماده‌بوونی‌ وه‌زیری‌ كشتوكاڵی‌ حكومه‌تی‌ هه‌رێمی‌ كوردستان 50 جوتیاری‌ نموونه‌یی‌ خه‌ڵاتكران.
دوێنێ‌ یه‌كشه‌ممه‌ 20-9-2015 به‌ ئاماده‌بوونی‌ عه‌بدولستار مه‌جید وه‌زیری كشتوكاڵ و سه‌رچاوه‌كانی ئاو و به‌ڕێوه‌به‌رانی گشتیی وه‌زاره‌ت و كشتوكاڵی پارێزگاكان و راوێژكاران و سه‌رۆكی لقی سلێمانی یه‌كێتیی جوتیارانی كوردستان، رێوڕه‌سمی به‌خشینی خه‌ڵاتی رێزلێنان بۆ چه‌ندین جوتیاری نموونه‌یی له‌ بواره‌ جیاجیاكانی كشتوكاڵ له‌ سنووری پارێزگای سلێمانی به‌ڕێوه‌چوو.
وه‌زیری كشتوكاڵ و سه‌رچاوه‌كانی ئاو باسی‌ له‌وه‌كرد كه‌ گرنگه‌ جوتیارانی هه‌ر یه‌كه‌یان له‌ بوار و پسپۆڕییه‌كانیاندا داهێنان بكه‌ن و به‌رهه‌م زیادبكه‌ن، ئاماژه‌شی به‌ یاسای پاراستنی به‌روبوومی جوتیاران كرد به‌ تایبه‌تیش دانانی باج له‌سه‌ر به‌رهه‌می هاورده‌ له‌ كاتی پێگه‌یشتنی به‌رهه‌می خۆماڵی و هاندانی جوتیار و به‌رهه‌مهێنان تاكو زیاتر پرۆسه‌ی كششتوكاڵ وه‌ك سێكته‌رێكی گرنگی ئابووریی كوردستان پێشبخرێت.
له‌ به‌شێكی‌ تری‌ مه‌راسیمه‌كه‌شدا له‌لایه‌ن وه‌زیر و به‌ڕێوه‌به‌ره‌ گشتییه‌كانه‌وه‌ خه‌ڵات و بڕوانامه‌ به‌خشرایه‌ (50) جوتیاری نموونه‌یی له‌ بواره‌كانی چاندنی چه‌ڵتوك و تۆوی باوه‌ڕپێكراو و سامانی ماسی و ره‌ز و ترێ و باخداری و میوه‌ و خانووی پلاستیك و زه‌یتون.
