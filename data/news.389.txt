لەماوەکانی ڕابردوودا دوو کۆبوونەوەمان لەگەڵ نوێنەرانی عەرەب و تورکمان کردبوو سەبارەت بە یاسای ھەڵبژاردنی ئەنجومەنی پارێزگاکان.
ھەمووان دەزانین یەکەم و دوا ھەڵبژاردنی ئەنجومەنی پارێزگای کەرکوک لە ساڵی 2005 کراوە و ماوەی دوازدە ساڵە ئەو ئەنجومەنە جیاواز لە ھەموو پارێزگاکانی تری عێراق کار بەیاسای پۆل بریمەر دەکات ، کە ئەمەش ناحەقییەکی گەورەیە بەرامبەر بەدانیشتوانی کەرکوک کراوە ، ئەوەی ئێمە دەمانەوێت ئەوەیە چیتر کەرکوک بێبەش نەکرێت لە ھەڵبژاردنی ئەنجومەنی پارێزگا و دانیشتوانی کەرکوک ھاوشێوەی پارێزگاکانی تر مافی ھەڵبژاردنی ئەنجومەنێکیان ھەبێت کە لە ئاست داخوازی و خزمەتکردنی شارەکەیاندابێت.
دیارە لە دوو کۆبوونەوەی ڕابردوودا ڕێککەوتین کە یاسای تایبەت بە کەرکوک دەرنەکرێت و ئەو پڕۆژەیاسایەی لەلایەن حکومەتەوە نێردراوە کە ماددەی ۳۷تایبەتە بەکەرکوک ھەمووار بکرێتەوە و بە ڕێککەوتن لە ئەنجومەنی نوێنەران دەنگی لەسەربدرێ ، وە ئێمە پێشنیاری ھەمووارکردنەوەکەمان پێشکەش بە سەرۆکایەتی پەرلەمان و لایەنی عەرەبی و تورکمانی کرد بەڵام لەدانیشتنی ڕۆژی پێنج شەممەدا لایەنی عەرەبی پاشگەزبووە و لەگەڵ ئەوەدابوون کەرکوک تایبەتمەندی پێ بدرێ ، خۆشبەختانە توانیمان بڕوا بەدەستەی سەرۆکایەتی پەرلەمان بھێنین و دەنگدان لەسەر ئەو پڕۆژە یاسایە بۆ دواجار دوابخات چونکە لەپێشوودا چەند جارێکی تر دواخراوە ، ھەروەھا ڕێککەوتین لەسەر ئەوەی لەکەرکوک لەگەڵ لایەنی عەرەبی و تورکمانی کۆببینەوە دوابڕیار سەبارەت بە یاسای ھەڵبژاردنی ئەنجومەنی پارێزگاکان بدەین.
ئومێدەوارم لەدواکۆبوونەوەدا ھەمووان ڕێکبکەوین لەپێناو کەرکوک و دانیشتووانەکەی.
