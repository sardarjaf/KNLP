لە کاتێکدا بەرەو کۆتایهاتنی ویلایەتی سەرۆکی هەرێم دەچین و هیزەکان سەرقاڵی ئامادەکارین بۆ گفتوگۆ چاوەڕوانکراوەکان سەبارەت بە دۆسیەی دەستور و سەرۆکایەتی هەرێم و دابەشکردنەوەی دەسەڵاتەکان، پارتی لە بۆنەی جیاجیادا گوزارشت لە هەستێك دەکات کە گوایە بە 'ناحەق' روبەڕوی ریزبەندی سیاسی تازەی هێزەکانیتر (گۆڕان، یەکێتی، یەکگرتو، کۆمەڵ) کراوەتەوە.
ئەو بۆچونە، کە هەڵەیە، لە بنەڕەتەوە بەرهەمی دیدێکە لەناو پارتیدا بۆ ئیتیفاق و رێکەوتنە سیاسیەکان کە، بەپێچەوانەی ئاڕاستەی سازان و بنیاتنانی ئەجێندای هاوبەش، چاوەڕوانی ئەوەی لە هێزەکانیتر هەیە کە هەموان تەبەنی بۆچونەکانی ئەو بکەن.
لە کاتێکدا پارتی داوا دەکات هەموان گوێی لێبگرن، بەڵام ئەم شێوازە لە کار کردن پارتی بە ئاراستەیەك دەبات کەمتر گوێ لە کەس و لایەنیتر بگرێت.
ئەم نەریتە خراپانە، پارتی دەخاتە دۆخێکی دەرونی ئەوتۆوە کە هەرکات چەند هێزێك سەبارەت بە بابەتێکی سیاسی کۆبونەوە، ئەم پێکەوەبونە وەك موئامەرە یان ریزبەندی لە دژی پارتی ببینێت.
راستیەکیتر ئەوەیە کە گرنگترین جومگەکانی دەسەڵاتی سیاسی لە هەرێم (سەرۆکایەتی هەرێم، سەرۆکایەتی حکومەت، ئەنجومەنی ئاسایش، دۆسیەی نەوت، پەیوەندیەکانی دەرەوە.. تد) پارتی بەڕێوەی دەبات، بۆیە دیاریدەیەکی ئاساییە زۆرترین رەخنە و سەرکۆنە بەر پارتی بکەوێت.
خەڵك و هێزە سیاسیەکان رەخنە و گازەندە ئاراستەی کەس و لایەنێك دەکەن کە دەسەڵاتی هەبێت، نەك کەس و لایەنی پەراوێز و بێدەسەڵات.
بە هەمو پێوەرێك ئەزمونی حوکمڕانی کورد، کە پارتی رۆڵی سەرەکی تێدا دەگێڕێت، لە قەیراندایە و پێویستی بە چاکسازی ریشەیی هەیە.
پێگەی پارتی لە پرۆسەی سیاسی و حوکمڕانیدا توانای ئەوەی پێدەدات کە پڕۆسەی چاکسازی لە سیستەمی حوکمڕانی چالاکتر بکات، بەڵام تاکو ئێستا جدیەتێکی ئەوتۆ لەسەر پڕۆژەکانی چاکسازی نیشان نەدراوە.
لە ئێستادا دەکرێت هێزەکانی هەرێم دۆسیەی دەستور و سەرۆکایەتی هەرێم بکەن بە دەرفەتێك بۆ چاکسازی و دابەشكردنەوەی دەسەڵاتەکان بە شێوەیەك کە پایەکانی دیموکراسی قایمتر بکات.
کۆبونەوەی چەند هێزێك لەسەر بەرنامەیەکی جدی بۆ چاکسازی جوڵەیەکی پۆزەتیڤە نەك نێگەتیڤ.
پێویستە پارتی لە گۆشەنیگای تیۆری پیلانگێڕیەوە سەیری کۆبونەوە سیاسیەکان نەکات و پێشوازی لە بەرنامە و ئەجێنداکانی چاکسازی بکات.
کەواتە، هەڵبژاردنەکە لە دەستی پارتی خۆیدایە کە؛ ئایا پێگەی خۆی بۆ چالاك کردنی پرۆسەی چاکسازی بەکار دەهێنێت یان دەچێتە گۆشەیەکەوە و خۆی وەك هێزێكی موئامەرە لێکراو دەبینێت؟
