سه‌ر ته‌خته‌ی شانۆ به‌ لم داپۆشراوه‌ به‌به‌رزی 15سم.
له‌ سه‌ره‌تا تا كۆتایی نمایش ئاو و ئاگر له‌سه‌ر ته‌خته‌ی شانۆ به‌كارده‌هێنرێت.
پێدراوه‌كانی سه‌ر شانۆ بریتیین له‌ دوو پێڵاوی گه‌وره‌ كه‌ قه‌باره‌ی هه‌ر یه‌كێكیان هێنده‌ی تابوتێك ده‌بێت و، ئه‌كته‌ره‌كان به‌ ئاسانی ده‌توانن بچنه‌ ناوییه‌وه‌ و لێی ده‌ربچن.
له‌ نێوان بینه‌ر و ئه‌كته‌ره‌كانیشدا تۆڕێكی ماسیگرتن هه‌یه‌ و هه‌ڵواسراوه‌، به‌ جۆرێك دونیای ئه‌كته‌ر و دونیای بینه‌ر له‌یه‌كتر جیا ده‌كاته‌وه‌.
له‌ ده‌ستپێكی نمایشه‌وه‌ تا كۆتایی، له‌ هه‌ردوو سوچی كۆتاییی ته‌خته‌ی شانۆدا دوو ده‌ف هه‌ن و به‌ به‌رده‌وامی له‌ سه‌ره‌وه‌ دڵۆپ دڵۆپ ئاویان تێ‌ ده‌زێت.
له‌ كۆتاییدا ئه‌كته‌ره‌كان ده‌فه‌ پڕ له‌ ئاوه‌كان هه‌ڵده‌گرن یه‌كێكیان ده‌یرێژێت به‌سه‌ر ئه‌ویتردا و ئه‌ویتریش ده‌فه‌ پڕ له‌ ئاوه‌كه‌ ده‌رێژت به‌سه‌ر بینه‌راندا.
له‌م نمایشه‌دا دوو كاره‌كته‌ر بوونیان هه‌یه‌، كه‌ هه‌ردووكیان هه‌ر یه‌ك كه‌سن، به‌ جۆرێك هه‌ر یه‌كه‌یان تاكێك پێڵاوی له‌ پێدایه‌ و ده‌كرێ ده‌رهێنه‌ر ئه‌و له‌یه‌كچوونه‌یان له‌ نمایشدا ته‌وزیف و ڕوون بكاته‌وه‌.
(باشتر وایه‌ ئه‌و ئه‌كته‌رانه‌ی ڕۆڵه‌كان به‌رجه‌سته‌ ده‌كه‌ن تا ڕاده‌یه‌ك له‌ یه‌كتر بچن.)
ئه‌تمۆسفێری نمایش به‌ گشتی كه‌شێكی خاو و له‌سه‌رخۆیه‌، له‌ سه‌ره‌تاوه‌ تا كۆتاییی نمایش، بێزاری و ماندوویه‌تی به‌ سیمای كاره‌كته‌ره‌كانه‌وه‌ دیاره‌.
(كه‌سێك له‌سه‌ر پێڵاوێكی گه‌وره‌ دانیشتووه‌، وه‌ك ئه‌وه‌ی له‌سه‌ر به‌له‌مێك بێت و خه‌ریكی راوه‌ ماسی بێت، قولاپێكی وه‌همی فڕێ ده‌دات، چه‌ند جارێك ئه‌م كرداره‌ دووباره‌ ده‌كاته‌وه‌ به‌بێ‌ ئه‌وه‌ی هیچی ده‌ست بكه‌وێ.)
یه‌كه‌م: به‌ڵی.
ته‌نیایی مرۆڤ له‌و ساته‌وه‌ ده‌ست پێده‌كات كه‌ ده‌كه‌وێته‌ سكی دایكییه‌وه‌.
له‌وێ‌ نۆ مانگ و نۆ رۆژ ته‌نیا و ته‌نیا خۆیه‌تی، هیچ كه‌سێك شك نابات بۆ دڵنه‌وایی خۆی.
یه‌كه‌م: له‌ درۆیه‌كی گه‌وره‌ زیاتر نیه‌، ئه‌ویش یه‌كێكه‌ له‌ درۆكانی مرۆڤ خۆی، كه‌ سه‌ره‌نجام هه‌موو هه‌وڵێكی بۆ ژیركردنه‌وه‌ی ژیان و خۆڕزگاركردنیه‌تی له‌ ته‌نیایی.
یه‌كه‌م: دوای ئه‌وه‌ش كه‌ دێته‌ دنیاوه‌ له‌یه‌ك ساته‌وه‌، له‌ جه‌نجاڵترین شوێن، ئه‌و بۆ ته‌نیایی خۆی ده‌گری، تا هێزی تیایه‌ ده‌گری!
ده‌گری و ده‌گری و ده‌گری، كه‌سێكیش نیه‌ له‌ ته‌نیاییه‌كه‌ی تێبگات و بزانێت ئه‌م بونه‌وه‌ره‌ بۆچی ده‌گری!
دووه‌م: من كه‌ مناڵ بووم هه‌میشه‌ ته‌نیابووم، له‌به‌ر ئه‌وه‌ی بیرم له‌ ته‌نیایی ئه‌كرده‌ووه‌ و له‌ ته‌نیایی ئه‌ترسام، ئه‌ترسام كه‌ گه‌وره‌ش بم هه‌روا ته‌نیا بم.
سه‌ره‌تا خووم به‌ دایكمه‌وه‌ گرت تا له‌و ته‌نیاییه‌ رزگارم بێ‌.
دووه‌م: دواتر ته‌تكه‌ و په‌تكه‌یان خسته‌ به‌رده‌مم و خووم به‌وان و به‌ خوشك و براكانمه‌وه‌ گرت.
دووه‌م: له‌ هه‌رزه‌كاریدا په‌نام بۆ ده‌یان شت برد و هه‌وڵی زۆرمدا، تا خۆم له‌ ته‌نیایی قوتار بكه‌م.
(دوای كه‌مێك بیركردنه‌وه‌، كه‌ ئه‌یه‌وێت ئه‌و هه‌وڵانه‌ی بیر بكه‌وێته‌وه‌..) بۆ نمونه‌ گۆرانیم ووت.
یه‌كه‌م: (به‌ هاواركردنه‌وه‌ قسه‌كه‌ی پێده‌بڕێت) هه‌ر سوودی نه‌بوو.. ئه‌وه‌بوو هه‌ڵه‌كه‌ی من، ته‌نیایه‌كی وه‌كو خۆمم زیاد كرد، به‌بێ‌ ئه‌وه‌ی بیر له‌وه‌ بكه‌مه‌وه‌ ئه‌ویش وه‌ك من ته‌نیایه‌ و كه‌سێك نابێ‌ ده‌ره‌تانی خۆی بدات، چ جای ئه‌وه‌ی ببێته‌ هاوده‌می من و له‌ ته‌نیایی رزگارم بكات.
یه‌كه‌م: سه‌ره‌تا ووتیان شێت بووه‌.
بردمیان بۆ لای شێخ و سه‌ید و تا دوو دوعام بۆ بكه‌ن و له‌ شێتی چاكم بكه‌نه‌وه‌.
یه‌كه‌م: دواتر ووتیان توشی نه‌خۆشی نه‌فسی بووه‌ و چه‌ندین دكتۆری زۆر باش و شاره‌زا و باشیان پێكردم.
یه‌كه‌م: دواجار چاریان نه‌ما و بردمیان بۆ شێتخانه‌، تا چیتر نه‌بمه‌ مایه‌ی شه‌رم و عه‌یبه‌ بۆیان، له‌وێ‌ به‌ زنجیر و كۆت به‌ستیانمه‌وه‌، چه‌ندین ساڵی له‌ شێتخانه‌ مامه‌وه‌.
یه‌كه‌م: له‌ كۆتاییدا بۆم ده‌ركه‌وت كه‌ هیچ شتێك چاره‌سه‌ری ته‌نیایی من ناكات، چونكه‌ من هه‌ر وا دروست كراوم، بۆ ئه‌وه‌ دروست بوومه‌ تا به‌ته‌نیا بمێنمه‌وه‌.
دووه‌م: ئیدی ته‌واو، ته‌نیایی بوو به‌ به‌شێكی دانه‌بڕاو له‌ من، من و ته‌نیایی یه‌كتر ته‌واو ئه‌كه‌ین.
دووه‌م: ئێمه‌ به‌ ته‌نیاییه‌وه‌ ماوین.
ته‌نیایی نه‌بێت ئێمه‌ یه‌كتر ئه‌خۆین, خۆ ڕه‌نگه‌ پراوه‌یه‌كیش بێ‌ بۆ پاش مه‌رگ، چونكه‌ له‌وێ‌ دووچاری ته‌نیایییه‌كی ئه‌به‌دی ده‌بین.
دووه‌م: (ده‌نگێكی نزم) گه‌وره‌ترین درۆیه‌ كه‌ ده‌ڵێن مرۆڤ بوونه‌وه‌رێكی كۆمه‌ڵایه‌تییه‌.
رابردوو، ئیستا، داهاتوو شایه‌ده‌، مرۆڤ له‌ دیواری ئه‌شكه‌وته‌كان، له‌ ده‌رگای ئاوده‌ستی مزگه‌وته‌كان، له‌كتێبی ئاسمانی، له‌په‌یامبه‌ره‌كان، له‌نامه‌ی دڵداری، له‌ناو پێخه‌ف، به‌ ئاشكرا و نائاشكرا به‌ شه‌رم و بێ شه‌رم باس له‌ ته‌نیایی ده‌كات.
دووه‌م: په‌یامبه‌رێك به‌سه‌ر خاچه‌كه‌یه‌وه‌ هاوار ده‌كات خودا بۆ به‌ته‌نیا جێتهێشتم.
ئه‌كته‌رێك ده‌لێت شانۆ ته‌نیای كردم، حوسێنێك له‌ ته‌نیایی سه‌حرادا بێكه‌سكوژ ده‌كرێت.
عه‌بدێكی موتیع به‌خشوعه‌وه‌ ده‌ڵێت ته‌نیایی خوای منه‌…..(به‌شۆكه‌وه‌ ستۆپ كادر ده‌بێت) تومه‌ز له‌ ته‌نیاییدا هه‌موو شتێته‌كانی لێ تێكه‌ڵبووه‌ و خودا و ته‌نیایی بۆ لێكجوودا ناكرێته‌وه‌.
له‌ئه‌زه‌له‌وه‌ ته‌نیاییه‌ك له‌بوونی مرۆڤدا هه‌بووه‌.
دووه‌م: من له‌ته‌نیایی ده‌ترسم!
به‌ده‌م گۆرانیی : ناترسم، من له‌مردن ناترسم، من له‌ته‌نیایی ده‌ترسم ئای ته‌نیایی، وای ته‌نیایی ئه‌ی تاجی مه‌مله‌كه‌تی دۆڕاوم ئه‌ی خورپه‌ی ، دڵه‌ی ترساوم ئای ته‌نیایی ، وای ته‌نیایی.
یه‌كه‌م: زه‌مه‌نی ته‌نیایی ته‌واو، سه‌ده‌یه‌كیش ئه‌بێ عارفێك په‌یدا نه‌بووه‌، دێوانه‌یه‌ك هه‌ڵنه‌كه‌وتووه‌.
ئێستا ئیدی هه‌موشته‌كان بوون به‌گشت، بوون به‌ كۆ، به‌ژماره‌، هه‌مومان ژماره‌ین، هه‌مومان كۆین، به‌ڵی من، تۆ هه‌موومان ژماره‌ین.
له‌ئاكامی ته‌قینه‌وه‌ی بۆمبێك له‌پایته‌خت 6 هاوڵاتی بوونه‌ قوربانی، له‌خۆپیشاندانی چه‌پره‌وه‌كانی باشوور 4 چالاكه‌وان ده‌ستگیركران.
له‌ته‌قینه‌وه‌ی كانیكی خه‌لوز له‌ خۆرهه‌ڵاتی دوور 200 كرێِكار گیانیان له‌ده‌ستدا.
_ له‌ئاكامی داڕووخانی شاخێكی به‌فرین له‌ جه‌مسه‌ری باكوور هه‌زاران كه‌س بوون به‌ قوربانی.
بڕوانه‌ هه‌موومان ژماره‌ین، ژماره‌یه‌كی هیچ، مردنی كه‌سێك، ته‌نیاییه‌ك، به‌های تاكیك قۆنده‌ره‌ی نیه‌.
قه‌ت بیستوته‌، بینیوته‌، بڵێن كه‌سێك مرد؟ یه‌كه‌م: ئاده‌ی پێم بڵی كوا مه‌رگی ته‌نیاییه‌ك؟ نییه‌.
دووه‌م: له‌بیرمه‌ كاتێك هه‌واڵی مه‌رگی گۆرانبێژێك بلاوبۆیه‌وه‌ كچێك له‌ترسی ته‌نیایی، له‌شۆكی ته‌نیابوون خۆی له‌ بینایه‌ك هه‌ڵدایه‌ خواره‌وه‌.
یه‌كه‌م: زۆرجار ته‌نیایی خۆمان له‌وانی دی ده‌بینین، كت و مت وه‌ك ئه‌و كچه‌ی كه‌ باسی ده‌كه‌ی.
دووه‌م: نا نا واز له‌و قسه‌ پڕوپووچانه‌ بێنه‌ ته‌نیایی له‌ هه‌موو شوێنێكه‌، له‌ پێكێكی شه‌راب دایه‌، له‌مینبه‌ری مزگه‌وته‌، ته‌نیایی له‌سینگی قه‌حپه‌یه‌كه‌، ته‌نیایی له‌نیگای هه‌تیوێكه‌، ته‌نیایی ماڵێكه‌، شه‌قامێكه‌، دره‌ختیكه‌، ته‌نیایی ئه‌واتا وا له‌ ئاسمانه‌.
ته‌نیایی بۆ من له‌ هه‌موو شتێك پێویستتره‌.
(هه‌ریه‌كه‌یان له‌سه‌ر نوكی یه‌كێك له‌ پێڵاوه‌ گه‌وره‌كان دانیشتووه‌ و چاوه‌ڕوانن، (خه‌ریكی گوڵه‌به‌ڕۆژه‌ خواردنن یان هه‌ر وه‌سیله‌یه‌كی دیكه‌ بۆ خۆخافڵاندن، بۆ نمونه‌؛ ده‌كرێ‌ خۆیان به‌ ته‌سبیحه‌وه‌ سه‌رقاڵ بكه‌ن) به‌ ده‌م چاوه‌ڕوانییه‌وه‌ هێدی هێدی جله‌كانی به‌ریان داده‌كه‌نن، تا ته‌واو رووت ده‌بنه‌وه‌، له‌ كۆتاییدا خه‌وییان لێده‌كه‌وێت، دواتر راده‌چه‌ڵه‌كێن).
دووه‌م: (به‌سه‌رسوڕمانه‌وه‌) یانی بۆ ده‌بوو بێت؟ ئه‌م پێویستبوونه‌ له‌ چییه‌وه‌ سه‌رچاوه‌ی گرتووه‌، ته‌نها له‌به‌ر ئه‌وه‌ی ئێمه‌ رزگارمان بێ‌؟!
دووه‌م: چاوه‌ڕوانی له‌دایكبوونی خۆمم.
چاوه‌ڕوانی گه‌وره‌ بوونم، چاوه‌ڕوانی ده‌رچوونی ریش و سمێڵمم، چاوه‌ڕوانی گه‌وره‌بوونی مه‌مكمم، له‌ وێستگه‌ی پاسدا چاوه‌ڕوانی خۆشه‌ویسته‌كه‌مم، چاوه‌ڕوانی ژنهێنانم، چاوه‌ڕێم كوڕێك بێته‌ خوازبێنیم، چاوه‌ڕێم مناڵێكمان ببێ‌، چاوه‌ڕێم ده‌وڵه‌مه‌ند ببم، چاوه‌ڕێم ببم به‌ كه‌سێكی ناودار و ناسراو.
چاوه‌ڕێم بانگ بدات و نوێژه‌كانم بكه‌م، چاوه‌ڕێم قیامه‌ت بێت.
چوزانم گرنگ ئه‌وه‌یه‌ من چاوه‌ڕێم.
یه‌كه‌م: هه‌موو نوسه‌ره‌ گه‌وره‌كان ناتوانن من له‌ چاوه‌ڕوانی ده‌ربكه‌ن (لێره‌دا هه‌ردووكیان دیمه‌نێك له‌ شانۆیی (به‌ده‌م چاوه‌ڕوانی گۆدۆوه‌) به‌رجه‌سته‌ ده‌كه‌ن و یه‌كێكیان ئه‌چێته‌ پشتی په‌رده‌وه‌ و دارێكی ووشكهه‌ڵاتوو دێنێت و ئاماژه‌ بۆ ئه‌وی دیكه‌یان ده‌كات كه‌ ده‌ست بكه‌ن به‌ به‌رجه‌سته‌كردنی دیمه‌نێكی نمایشه‌كه‌ی گۆدۆ).
( ئه‌كته‌ری یه‌كه‌م و دووه‌م له‌ شێوه‌ی جه‌لاد و قوربانی دێنه‌ سه‌ر ته‌خته‌ی شانۆ و یه‌كه‌م قامچییه‌كی به‌ده‌سته‌وه‌یه‌ و په‌تێكی له‌ ملی دووه‌م كردووه‌ و رایده‌كێشێ‌ و هه‌ر جاره‌وه‌ و قامچییه‌كی پێدا ده‌كێشێ‌.)
یه‌كه‌م: ئێستا یارییه‌كه‌ ده‌ست پێده‌كه‌ین.
من ئه‌مه‌وێ‌ ئه‌مشه‌و كه‌مێك دڵخۆش بم.
بێگومان ئه‌ویش به‌ ئازاردانی تۆ.
دووه‌م: (هه‌رچۆنێك بێت هه‌ندێ‌ جووله‌ی شێوه‌ سه‌ما یان هه‌ڵپه‌ڕین ده‌كات به‌ڵام له‌ كۆتاییدا له‌ بێهێزیدا توانای نامێنێ‌ و ده‌كه‌وێته‌ سه‌ر زه‌وی).
یه‌كه‌م: (به‌ قاقایه‌كی به‌رز پێده‌كه‌نێ‌ و پێ ده‌خاته‌ سه‌ر پشتی دووه‌م).
ئێمه‌ له‌ ئه‌زه‌له‌وه‌ هه‌ر وابووینه‌، به‌بێ‌ بوونی هیچ یاسا و چوارچێوه‌یه‌كی دیاریكراو، خۆمان جه‌لادی خۆمانین.
هه‌ر خۆمان واده‌كه‌ین ببینه‌ قوربانی.
جه‌لادبوون و قوربانیبوونی خۆمان له‌ ده‌ستی خۆمان دایه‌.
دووه‌م: (له‌ رۆڵی قوربانی ده‌رده‌چێت و كۆڵه‌پشته‌كه‌ی له‌ خۆی ده‌كاته‌وه‌ و خۆی ده‌ته‌كێنێت و هه‌ڵده‌ستێته‌ سه‌رپێ‌).
تاكه‌ هۆكارێك كه‌ ئێمه‌ بكاته‌ قوربانی بریتییه‌ له‌ ترس.
ترس له‌ له‌ده‌ستدانی ئه‌و سه‌روه‌رییه‌ی كه‌ نیمانه‌، ترس رابردوو و داهاتوو و ئێستاشمان واده‌كات پشت بۆ یه‌كتر نه‌وی بكه‌ین و خۆمان بكه‌ینه‌ قوربانی و ئه‌ویتریش جه‌لادی گیانی خۆمان.
هه‌ردووكیان به‌یه‌كه‌وه‌: ترس ترس ترس ترس ترس (هه‌ریه‌كه‌یان به‌ره‌و سوچێكی پشته‌وه‌ی شانۆ ده‌رۆن و ده‌فه‌ پڕ ئاوه‌كان دێنن و ده‌یكه‌ن به‌سه‌روچاوی یه‌كتردا و ده‌ست ده‌كه‌ن به‌ ده‌ف ژنین و تا هێزیان له‌به‌ر ده‌بڕێت و ده‌كه‌ون و كۆتایی به‌ نمایش دێت).
