ھەناردە و ھاوردەی بەروبوومی کشتوکاڵیی و پەلەوەریی نێوان ھەرێمی کوردستان و ناوچەکانی ناوەڕاست و باشووری عیراق ئه‌مڕۆ یه‌كشه‌ممه‌ جارێكی‌ دیكه‌ ده‌ستیپێكرده‌وه‌، دوای‌ نزیكه‌ی‌ دوو مانگ له‌ وه‌ستانی‌.
لە مانگی شوباتی ئەمساڵەوە و بە پاساوی بوونی ئەنفلوەنزای باڵندە لە ھەرێمی کوردستان، ھەردوو وەزارەتی کشتوکاڵ و بازرگانی عیراق بڕیاریاندا ڕێگریی بکه‌ن لە چوونی ھەموو بەرھەمێکی پەلەوەریی و ئالیکی ئاژەڵی ھەرێم بۆ ناوچەکانی ناوەڕاست و باشووری عیراق، له‌به‌رانبه‌ریشدا وەزارەتی کشتوکاڵی هه‌رێم بڕیاریدا جموجوڵه‌ بازرگانییه‌كانی‌ له‌گه‌ڵ به‌غدا رابگرێت.
عه‌بدولستار مه‌جید وه‌زیری‌ كشتوكاڵ و سه‌رچاوه‌كانی‌ ئاوی‌ هه‌رێم ئه‌مڕۆ له‌ راگه‌یه‌نراوێكدا رایگه‌یاند "ھەردوو وەزارەتی کشتوکاڵی ھەرێم و کشتوکاڵ و بازرگانیی عیراق لیژنەیەکیان پێکھێنا و دەرکەوت کە ھیچ حاڵەتێکی ئەنفلەوەنزای باڵندە لە ھەرێمی کوردستان بوونی نییە، بۆیە حکومەتی ناوەند بڕیاری ڕێگریی لە چوونی بەرھەمە پەلەوەرییەکانی ھەرێم بۆ ناوچەکانی ناوەڕاست و باشوور ھەڵوەشاندەوە ."
وتیشی‌: "لە ئێستاشدا بە نووسراوێکی وەزارەتی کشتوکاڵی ھەرێم کە ئاراستەی وەزارەتی ناوخۆی ھەرێم کراوە، ئاماژە بەوەکراوە کە لەمەودوا جموجوڵی بازرگانیی لەنێوان ھەرێم و بەغدا ئاسایی بووەتەوە، دەتوانن ڕێگە بە چوونی بەرھەمی پەلەوەریی و کشتوکاڵیی ھەرێم بدرێت بۆ ناوچەکانی ناوەڕاست و باشووری عیراق" .
