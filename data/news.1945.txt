بەپێی زانیارییەكان هێزەكانی سوپای عێراق بە پاڵپشتی چەكدارانی حەشدی شەعبی لە پارێزگای ئەنبار لە پێشرەویدان و هێزەكانی عیراق نیوەی رێگەی گەمارۆدانی تیرۆریستانی داعشیان لە شاری رومادی بڕیوە و دوا هێرشیان ماوە تا بەتەواوەتی ئەو شارە لە چنگی داعش دەربهێنن.
بات راید، وتەبێژی فەرماندەی ناوەندی هێزەكانی ئەمریكا رایگەیاند، هێزەكانی عیراق لە چوارەم هەفتەدا، پێشڕەوی باشیان كردووە و هەوڵەكانیان بۆ گەمارۆدانی داعش لە شاری رومادی چڕكردووەتەوە كە سێ‌ مانگ لەمەوبەر لەلایەن ئەو رێكخراوەوە توندڕەوە، كۆنترۆڵكرا.
راید بە رۆژنامەوانانی راگەیاند، لەم قۆناغەی ئێستادا پێویستە سوپای عیراق هێڵەكانی پەیوەندی داعش بپچڕێنێت و رێگە لە گەیشتنی كۆمەك و یارمەتییەكان بگرێت بۆ چەكدارە تیرۆریستەكانی ناو رومادی.
هێزەكانی هاوپەیمانان بە سەرۆكایەتی ولایەتە یەكگرتووەكان، بە هێرشی ئاسمانی و پێشكەشكردنی راوێژ، پشتیوانی لە هێزكانی عیراق دەكەن و لەئێستاشدا هەوڵە هاوبەشەكان لە پرۆسەی رزگاركردنی شاری رومادی كە ناوی گەردەلولی ئەنباری لێنراوە، چڕكراونەتەوە.
