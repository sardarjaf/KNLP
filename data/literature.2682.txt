لەدرێژەی ناڕەزایەتیەکانی خەڵکی کوردستان بۆ بەدەستهێنانی مافە سەرەتاییەکانیان، دەسەڵاتداران لە بری وەڵامدانەوە بە داخوازی و داواکارییەکانی سەرجەم چین و توێژە جیاوازەکان، وەک پیشەی هەمیشەیان ڕێگای سەرکوت و ترس و توقاندن بەکار دەهێنن.
ڕۆژی ٢٤/١٠/٢٠١٦ هێزێکی ئاسایشی سلێمانی هەڵدەکوتنە سەر (کۆمەڵگای باجەکانی سلێمانی)، چوار کەس بە ناوەکانی (هاژە سالار، بڕیار سالار، ئاسۆ خەلیل، دڵشاد عومەر) دوای لێدان و سوکایەتی پێکردن ڕاپێچی ئاسایش دەکرێن و بۆ چەند کاتژمێرێک دەستەبەسەر دەکرێن و داوای پاکانە پڕکردنەوەیان لێ دەکرێت.
دەسەڵاتداران و حکومەتە لەرزۆکەکەی هەرێمی کوردستان، هەر بەوەوە ناوەستێت کە ڕۆژانە هێرش دەکاتە سەر سفرەی خەڵکی دەستەنگ و ستەمدیدەی کوردستان، هەر ڕۆژە و یاسا و بڕیارێکی دژی ئینسانی و دوور لە هەر بەهاو پڕنسیبیە مەدەنیەکانیان بەسەردا دەسەپێنێت، لەسەر و هەموو ئەمانەوە دەستی بۆ سزادان و گرتن و گواستنەوەی نوێنەرانی فەرمانبەران و خەڵکی ناڕازی دەبات لە فەرمانگە و شوێنی کارەکانیان.
بۆ پاشەکشێ و ترساندنی هێزە ناڕازییەکان، ڕۆژی ٢٦/١٠/٢٠١٦ لەلایەن (بەڕێوبەرایەتی گشتی باجەکان) لە هەولێر، بڕیاری گواستنەوە و دورخستنەوە بۆ (١٤) کەس لە (فەرمانگەی باجەکانی سلێمانی) دەرکراوە، ئەم هەنگاوە نمونەیەکی زیندووە بۆ نیەتی حکومەتی هەرێمی کوردستان و، وەڵامدانەوە بە داواکاری و خواستەکانی جەماوەری ناڕازی.
ئێمە لە (کەمپینی بەرگری لە ئازادی و خواستەکانی خەڵکی کوردستان_دانیمارک)، پشتیوانی سەرجەم داواکاری و داخوازییەکانی جەماوەری ناڕازی دەکەین و، بەتوندی ئیدانەی ئەم هەوڵە نەزۆک و دژی ئازادییەی دەستەڵاتداران دەکەین، داوا دەکەین بەزوترین کات ئەم بڕیارە هەڵوەشێرنێتەوە، هەمانکات داوا دەکەین ئازاردان و دەسگیرکردن و سزادانی جەماوەری ناڕازی و نوێنەرەکانیان وەک هێڵی سور سەیر بکرێت و، قبوڵی ناکەین یاری بە چارەنوسی خەڵکەوە بکرێت.
تەنها ڕێگا بۆ بەدەستهێنانی داخوازییەکان و زامنکردنی پاراستنی ئاسایش و گیانی نوێنەرانی ناوەندە ناڕازیەکان، ڕیزی سەربەخۆی جەماوەر و ڕێکخراوبونە لە دەوری خواستەکانیان.
