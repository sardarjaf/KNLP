به‌رپرسی‌ نوسینگه‌ی‌ كه‌ناڵی‌ وار-تیڤی‌ له‌ به‌غدا رایده‌گه‌یه‌نێت دوا نیوه‌ڕۆی‌ ئه‌مڕۆ به‌هۆی‌ كرده‌وه‌یه‌كی‌ خۆكوژییه‌وه‌ له‌حوسه‌ینییه‌ك، نزیكه‌ی‌ 25 كه‌س بوونه‌ قوربانی‌، پزیشكێكی‌ ئه‌و نه‌خۆشخانه‌یه‌ش ده‌ڵێت ئاماره‌كان زۆر له‌وه‌ زیاتره‌.
سه‌لاح بامه‌ڕنی‌، به‌رپرسی‌ نوسینگه‌ی‌ كه‌ناڵی‌ وار-تیڤی‌ له‌ به‌غدا تایبه‌ت به‌ خه‌ندانی‌ راگه‌یاند : "ئه‌مڕۆ چوارشه‌ممه‌ 9 ی‌ كانونی‌ یه‌كه‌می‌ 2015  له‌ ئه‌نجامی‌ كرده‌وه‌یه‌كی‌ خۆكوژی‌ له‌ مزگه‌وتیكی‌ شیعه‌ مه‌زهه‌ب(حوسێنییه‌) نزیكه‌ی‌ 25 كه‌س بوونه‌ قوربانی‌.
وتیشی‌: "له‌كاتێكدا خه‌ڵكی‌ به‌ مه‌به‌ستی‌ نوێژكردن روویان له‌ حوسه‌ینیه‌ی‌ ئه‌هل به‌یت  كرده‌وه‌، كه‌سێك له‌ڕێگه‌ی‌ پشتوێنێكی‌ بۆمبڕێژكراوه‌وه‌ توانیویه‌تی‌ خۆی‌ بگه‌یه‌نێته‌ ئه‌و مزگه‌وته‌وكرده‌وه‌ تیرۆرستیه‌كه‌ ئه‌نجام بدات".
سه‌لاح بامه‌ڕنی‌ ئه‌وه‌شی‌ به‌ خه‌ندان وت: "به‌پێی‌ ئاماره‌كانی‌ فه‌رمانگه‌ی‌ ته‌ندرووستی‌ 8 كه‌س كوژراون ونزیكه‌ی‌  14 بریندار هه‌یه‌، به‌ڵام نه‌خۆشخانه‌ی‌ فریاكه‌وتنی‌ (مه‌دینه‌ سه‌در ) ئاماری‌ قوربانییه‌كانی‌ پشت راست نه‌كردووه‌ته‌وه‌".
به‌رپرسه‌كه‌ی‌ نوسینگه‌ی‌ كه‌ناڵی‌ وار ئه‌وه‌شی‌ ئاشكرا كرد: "پزیشكێك كه‌ نه‌یویست ناوی‌ ئاشكرا بكرێت، رایگه‌یاندووه‌ ئاماره‌كه‌ زۆر له‌وه‌ زیاتره‌ 50 كوژراو نزیكه‌ی‌ 60 بریندار هه‌یه‌و تائێستاش برینداره‌كان بۆ نه‌خۆشخانه‌كو ده‌گوێزرێنه‌وه‌".
