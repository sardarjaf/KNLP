لەدوای ململانێی قورسی سیاسی لە نێوان لایەنە سیاسیەکاندا لە هەرێمی کوردستان و بەتایبەتی بزوتنەوەی گۆڕان وەک بەرەیەک و لایەنە سیاسیەکانی حوکمڕانی لە هەرێمی کوردستان یەکێتی و پارتی وەک بەرەیەک و پاشان گەشتن بەو باوەڕەی کە دەبێت هەموان لەژێر چەتری حکومەتێکی بنکە فراواندا کۆ ببنەوە و هەر لایەنە و بەرنامە و ئەجێندای خۆی پەیڕە و بکات لەو حکومەتەدا ، هەڵبەت هەر لەسەرەتای دروست بونی بزوتنەوەی گۆڕان بە دروشمی بەرەو بەدامەزراوە کردنی دامودەزگاکان بە دامەزراوەی نیشتیمانی بە خولی ئۆپزسێون بونەوە و دواتر وەک شەریکێکی خاوەن پشکی گەورە کە هێزی دوهەم بووە ، بەگوێرەی ئیستیحقاقی ئینتیخابی بووە شەریک لە حکومەتدا و چەند وەزارەتێکی سیادی و کاریگەری وەرگرت کە ئیرادە و ویستی چاکسازی و بە دامەزراوەی کردنی ئەو وەزارەتانە و دامودەزگاکانی سەر بەو وەزارەتانەی لەپشتەوە بو ، ئەمە لە کاتێکدا کە هەرێمی کوردستان لە ماوەی چەند ساڵی ڕابردوی حکومی خۆماڵی هەمیشە لەژێر ئەجێندای وڵاتانی دراوسێدا بوەو ویستی کۆک نەبون و کەرتو پەرتی نێو ماڵی کورد ستراتیجی ئەجێندای سیاسەتی ئێران و تورکیا بووە ، بە تایبەتی و بەداخەوە هیچکام لە یەکێتی و پارتی نەیان توانیوە لەژێر ئەو فشارە سیاسیانەی دەرەکیدا دەربچن و ببنە خاوەنی بەرنامە و سیاسەتێکی نیشتیمانی کە هەر ئەمەیش هۆکار بووە بۆ نەبونی کیانێکی سەربەخۆ و ستراتیجێکی نیشتیمانی بە هێز ..
بزوتنەوەی گۆڕان لە کاتێکدا بەویستی بەدامەزراوەی کردنی دامودەزگا و حکومەتێکی بە دامەزراوەی هاتە گۆڕەپانەکە و بە هێزێکی گەورەی مەدەنیەوە کە ئەمەیش لەگەڵ ڕەگی سیاسەتی وڵاتانی دراوسێدا و بەتایبەت ئێران و تورکیا نایەتەوە و هەر زوو بەزوو لە لایەن پارتیەوە لە موعادەلەی سیاسی ئاوت کرا ، بێ ئەوەی هیچ دەنگدانەوە و پەرچەکردارێکی نێو دەوڵەتی و دیموکراتی خوازی هەبێت ، کە ئەمەیش تەعبیرە لە نەبونی ویستی چاکسازی و بەنیشتیمانی کردنی دامو دەزگاو هێزی پێشمەرگە لەلایەن پارتیەوە و یەکێتیش بە هەڵبژاردنی بێ دەنگی و ەرنەگرتنی هەڵوێستی جدی لەو پرۆسە تۆتالیتاریەدا کە پارتی کردی بە مانای OK دێت بۆ پارتی و لە ئەنجامدا هەمان خاڵی پاراستنی سیاسەت و ئەجیندای دەرەکی دێتەوە لە ناوچەکەدا .. لەدوای ئەم ڕوداوانە و خۆسەپاندنی پارتی و هەڵای میدیای و نانەوەی پشێوی و تا دەستبردن بۆ قوتی خەڵکی و موچەی کەمئەندامان بۆ پەل کێش کردنی بزوتنەوەی گۆڕان بۆ ناو کایەیەکی سیاسی ترسناک کە سەر لەبەری بۆنی خوێن و ئاشوبی شەڕێکی تری ناو خۆی و برا کوژی لێ دێت و مەبەستی پارتی لێرەدا تۆکمە کردنی زۆنی خۆیەتی کە بەزۆنی زەرد ناوزەند دەکرێت و بارگاوی کردن و پەل هاویشتنێتی بۆ دانانی بناغەیەک لە زۆنی سەوزیشدا بە تایبەت دوای ١٢ی ئۆکتۆبەر و داخستنی گەورەترین دامەزراوە ی چاودێری و یاسادانان کە پەرلەمان بو ..
هەر بۆیە بزوتنەوەی گۆڕان لەم دیدەوە ڕێگا چارەی هەوڵی دۆستانە و پەیوەندی بەهێزی لەگەڵ یەکێتیدا گرتە بەر تا ئاستی ڕێکەوتن نامەیەک وەک هەنگاوی یەکەم بۆ پاراستنی هەرێمی کوردستان بە گشتی و زۆنی سەوز بەتایبەتی.. مەبەستیش لەم هەنگاوانە پتەو کردنی سەنگەری بەرگری سیاسیە و هێنانەوەی سەنگی هێزە لە بەرامبەر پارتیدا و هەر لەم ڕوانگەیەشەوە پارتی هەوڵی تەواوی خستە گەڕ و بە ویستی هەڵوەشاندنەوەی ئەو ڕێکەوتنامەیە و دروست کردنی درز و کەلێن بۆ ئەو نزیک بونەوەیە تا لەو ڕێگایەوە ئامانجەکانی خۆی کە درێژە پێدەری سیاسەتی تورکیای عوسمانییە بپێکێت و لەم هەنگاوەیشدا دەتوانین بڵێین گەر سەرکەوتویش نەبوبێت کاریگەری هەبووە ..
هەر لەم دیدەوە و هەست کردن بە مەترسی لەسەر ناوچەکە ، لایەنە ئیسلامیەکان لە ئیستادا لە هەوڵی دروست کردنی بەرەیەکی ئیسلامیدان و پێ دەچێت لە بەردەم هەڵبژاردندا بۆ پەرتەوازە نەبونی دەنگە ئیسلامیەکان و دزە نەکردن و دا نەشکاندن بەلای لایەنەکانی تردا ، لیستێکی قەوارە گەورەی ئیسلامی دروست بکەن کە تەواوی لایەنە ئیسلامیەکان لە خۆیدا کۆ بکاتەوە .. وێڕای جێبەجێ نەکردنی خاڵبەندیەکانی ڕێکەوتن نامەکەی نێوان بزوتنەوەی گۆڕان و یەکێتی پێ دەچێت لە ماوەیەکی کورتدا هەنگاوی دوهەمی ڕێکەوتنەکە بخرێتە بواری جێ بەجێ کردنەوە ، کە ئەویش بریتی دەبێت لە یەک گرتنی گۆڕان و یەکێتی و بەم هەنگاوەیش دەتوانرێت هاوسەنگی هێز لە نێوان دو زۆنی زەردوو سەوزدا بپارێزرێت.
