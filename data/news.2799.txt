ئەنجومەنی پارێزگای كەركوك ئەمڕۆ سێ شەممە كۆدەبێتەوە بۆ تاوتوێكردنی بڕیاری بڕینی بەشێك لە موچەی فەرمانبەرانی پارێزگاكەو پێدانی بە حەشدی شەعبی كە لەلایەن حكومەتی عێراقەوە دەركراوە.
رێبوار تاڵەبانی سەرۆكی ئەنجومەنی پارێزگای كەركوك بە وەكالەت بە خەندانی راگەیاند، ئەمڕۆ ئەنجومەن كۆدەبێتەوە بۆ تاوتوێكردنی بڕیارەكەی بەغداو یەكخستنی هەڵوێست سەبارەت بە وەڵامدانەوەی بڕیارەكە.
وتیشی "ئێمە لەكۆبونەوەكەدا داوادەكەین ئەو بڕەی موچە كە بەغدا بڕیاری بڕینی داوە بۆ ئەوەی بدرێت بە حەشدی شەعبی، بدرێتە هێزەكانی پێشمەرگە، بەو پێیەی پێشمەرگە كەركوكی لەدەست داعش پاراستووە".
سەبارەت بە پارەی پترۆدۆلار كە هەرێمی كوردستان بڕیاریداوە بیداتە پارێزگای كەركوك، رێبوار تاڵەبانی ئاماژەی بەوەكرد، تائێستا پارەكە نەخراوەتە سەر حسابی ئیدارەی كەركوك، بەڵام ئاگادارن كە بڕی 10 ملیۆن دۆلار لەبانكی كوردستانی نێودەوڵەتی دانراوە بۆ ئەوەی بدرێت بە پارێزگاكە.
لەچەند مانگی رابردوودا ئیدارەی پارێزگاكەو وەزارەتی سامانە سروشتییەكان رێككەوتن لەسەر پارەی پترۆدۆلاری كەركوك، بەو پێیەی لەمانگی هەشتی ساڵی 2014 ەوە نەوتی كەركوك لەرێگەی هەرێمی كوردستانەوە هەناردەی دەرەوە دەكرێت دوای كۆنترۆڵكردنی كێڵگە نەوتییەكانی پارێزگاكە لەلایەن پۆلیسی نەوت و گازی سەر بە وەزارەتی  سامانە سروشتییەكان.
