ئاسیاسێڵ كۆمان دەكاتەوە… چۆن كۆمان دەكاتەوە، یان بۆ دەبێت، ئاسیاسێڵ كۆمان بكاتەوە، لە كاتێكدا خۆمان (ناتوانین، نامانەوێت، نازانین، ناهێڵن، سەرناپەرژێین یان بواریان بۆ نەهێشتووین) كۆ ببینەوە، كەواتە ئاسیاسێڵ لە ئاستێكی شاراوەدا دەڵێت، دوور بكەونەوە، هەر زۆر دوور بكەونەوە، بێ خەم بن لە ڕێگەی تۆڕەكەی منەوە پێك دەگەنەوە.
بەڵام چۆن پێك دەگەینەوە، (دەقیقەیەك بە 60 دینار) لێرەوە هەموو پەیوەندییەك بە جیا لەوەی لە ئاستێكی مەعنەوییەوە دێتە سەر ئاستێكی مادی، هاوكات هەموو پەیوەندییە زیندوەكانی مرۆڤبوون بۆ كۆمەڵێك تەلەفۆنی پێویست و هەواڵپرسی و هەواڵزانین كورت دەكاتەوە، قورسایی هەستكردن بە بایەخی مەعنەویی مرۆڤ دەهێنێتە سەر كورتەنامەیەك یان خەبەر و مەوعیدێك (بێ گومان ئەوەش لە ئاستێكی زۆر كەم و سنوورداردا، بە هۆی ئەوە هەموو چركەیەك نرخێكی مادیی هەیە)
بۆیە مژدەكەی ئاسیاسێڵ (ئاسیاسێڵ كۆمان دەكاتەوە) ڕاستییەكەی تاڵی تێدایە، ئێمە هێندە دوور كەوتووینەتەوە، لە خەسڵەتێكی (هاودەردی، بەهاناوەچوون، تەگبیركردن، ڕاوێژكردن، پێویستی، كەیف و سەرگەرمی…هتد) شۆراوینەتەوە، ئەوەش بەڵێنی بەیەكگەیشتمان پێدەدا، بە نرخێكی مادیی زۆر و لە ئاستێكی سنووردار و لە چوارچێوەی خەبەر و پێویستییەكی ناچاریدا ئەوەمان بۆ دەكات.
وشەیەك لەم ڕیكلامەدا پەڕیوە: پارە (ئاسیاسێڵ پارەكانمان كۆ دەكاتەوە)، بەڵام نەك لەبەر ئەوەی بیریان چووبێت، بەڵكو هێندە ئامانجێكی مەزنە، بە نەنووسینیشی هەر بە زەقی دەبینرێت…(بێ گومان ئاسیاسێڵ تەنها وەك نموونە و بۆ كۆمپانیاكانی تریش هەمان قسە)
