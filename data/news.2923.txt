دوای بێدەنگییەكی چەند رۆژە، دواجار كۆماری ئیسلامی ئێران لەسەر ئاڵۆزییەكانی عێراق هاتە دەنگ و داوا لەعێراقییەكان دەكات كە گرنگی بەبەرەنگاربوونەوەی تیرۆر بدەن و گفتوگۆی نیشتمانی دەست پێبكەنەوە، هاوكات باس لەگۆڕانكاری نوێش لەعێراقدا دەكات.
رۆژی دووشەممە، جابری ئەنساری وتەبێژ بەناوی وەزارەتی دەرەوەی كۆماری ئیسلامی ئێران لەكۆنفڕانسێكی رۆژنامەوانیدا لەتاران سەرەڕای ئەوەی كە داوای لە لایەنەكان كرد رەوشەكە هێوربكەنەوە، دوپاتیكردەوە كە لە ئێستادا دوو پرسی گرنگ هەن پێویستە عێراقییەكان گرنگی زۆری پێبدەن، ئەوانیش، بەرەنگاربوونەەوەی تیرۆر و گفتوگۆی نیشتمانییە لەنێوان هەموو لایەن و حزبەكان.
ئەو هەڵوێستەی ئێران لە كاتێكدایە، كە موقتەدا سەدرس سەرۆكی رەوتی سەدر بەسەردانێكی‌ سێ‌ رۆژە بۆ كۆماری‌ ئیسلامی‌ ئێران بەڕێكەوتووە.
هاوكات، عەلی ئەكبەر ویلایەتی سەرۆكی سەنتەری توێژینەوەی ستراتیجی لە دەزگەی دیاریكردنی بەرژەوەندییەكانی ئێران رایگەیاند، عێراق بەدۆخێكی نالەباردا تێپەڕ دەبێت و گۆڕانكاری نوێ بەخۆیەوە دەبینێت.
ویلایەتی دووپاتی كردەوە كە هەموومان بەرپرسیارەتی بەرگریكردنی یەكپارچەیی خاك و سەروەری عێراقمان لەئەستۆدایە، هۆكارەكەشی بۆ بەیەكەوە بەسترانی ئاسایشی وڵاتانی ناوچەكە دەگەڕێنێتەوە.
