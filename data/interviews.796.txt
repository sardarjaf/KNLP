عه‌لی په‌ناهی، جێگری كونسوڵی كۆماری ئیسلامی ئێران له ‌سلێمانی، رایده‌گه‌یه‌نێت كه‌ ئه‌گه‌ر لایه‌نه‌كانی هه‌رێم ئیراده‌ی چاره‌سه‌ركردنیان هه‌بێت، ئه‌وا دۆخه‌كه‌ ئاسایی ده‌بێته‌وه‌‌و پێشیوایه‌ "ناكۆكی لایه‌نه‌كانی كوردستان زیاتر جۆرێكه‌ له ‌غروری سیاسی".
ناوبراو له‌ چاوپێكه‌وتنێكیدا له‌گه‌ڵ سایتی خه‌ندان، باس له‌چه‌ندین ته‌وه‌ر ده‌كات، گرنگترینیان دۆخی سیاسی هه‌رێم‌و ناكۆكی لایه‌نه‌كان، هه‌روه‌ها پرسی ریفراندۆم‌و په‌یوه‌ندییه‌كانی ئێران‌و هه‌رێمی كوردستان.
عه‌لی په‌ناهی، جێگری كونسوڵی كۆماری ئیسلامی ئێران له‌ سلێمانی له‌ ناوه‌ندی سیاسی كوردستان ناوێكی دیاره‌، چونكه‌ ناوبراو ٢٥ ساڵه‌ له‌ هه‌رێمی كوردستان خه‌ریكی كاری سیاسییه‌و نوێنه‌رایه‌تی ئێران ده‌كات، به‌ڵام ئه‌مه‌ یه‌كه‌مجاره‌ له‌سه‌ر زۆر پرسی گرنگ بۆ میدیای كوردی ده‌دوێت.
په‌ناهی وه‌ك ئاماژه‌یه‌ك بۆ شاره‌زایی له‌ كاروباری كوردستان، به‌ پێكه‌نینه‌وه‌ به په‌یامنێری خه‌ندانی وت: من ته‌نانه‌ت ده‌زانم ئه‌گه‌ر له‌ كوردستان بته‌وێت قه‌لی باش بكڕیت ده‌بێت بچیت بۆ خه‌له‌كان، مریشك‌و كه‌ڵه‌شێری باشیش له‌ گوڵه‌خانه‌ هه‌یه‌.
وتیشی: "له ‌ساڵی ١٩٩١ەوه‌ من له‌ كوردستانم، له‌گه‌ڵ هه‌موو خۆشی‌و ناخۆشییه‌كانی كورد ژیاوم، له‌وانه‌یه‌ دوای كۆتاییهاتنی ئه‌ركه‌كه‌م‌و خانه‌نشینبوونم، بیر له ‌نووسینی یاده‌وه‌رییه‌كانم بكه‌مه‌وه‌".
* دۆخی هه‌رێم ماوه‌ی چه‌ند مانگێكه‌ چه‌قی به‌ستووه‌و تائێستا گفتوگۆی لایه‌نه‌كان بێ ئه‌نجام بووه‌، پێتانوایه‌ هۆكاری سه‌ره‌كی به‌رهه‌مدار نه‌بوونی گفتوگۆكان چییه‌؟
- من پێموایه‌ ئه‌م دۆخه‌ چه‌قبه‌ستوو نییه‌، كاتێك ئێمه‌ ده‌توانین ناوی بنێین چه‌قبه‌ستوو كه‌ هیچ گفتوگۆ و په‌یوه‌ندییه‌ك له‌نێوان لایه‌نه‌كاندا نه‌بێت كه‌ ئه‌مه‌ پێچه‌وانه‌یه‌و ئیستا گفتوگۆ چ به‌ڕه‌سمی‌و چ به‌ناڕه‌سمی له‌نێوان لایه‌نه‌كاندا هه‌یه‌، به‌ڵام به‌شی دووه‌می پرسیاره‌كه‌ به‌ڵێ راسته‌ تائێستا گفتوگۆكان به‌رهه‌مێكی ئه‌وتۆی لێ نه‌كه‌وتووه‌ته‌وه‌، من له‌گه‌ڵ سه‌ركرده‌ی هه‌موو لایه‌نه‌كان دانیشتنم ئه‌نجامداوه‌ پێموایه‌ ئه‌گه‌ر لایه‌نه‌كان ئیراده‌ی چاره‌سه‌ركردنیان هه‌بێت، ئه‌م دۆخه‌ ئاسایی ده‌بێته‌وه‌.
به‌ڕای من ناكۆكی لایه‌نه‌كانی كوردستان زیاتر جۆرێكه‌ له ‌غروری سیاسی؛ ئه‌م ده‌ڵێت ده‌بێت قسه‌ی من بێت‌و لایه‌نه‌كه‌ی تریش ده‌ڵێت نه‌خێر ده‌بێت قسه‌ی من بێت ئه‌گینا جیاوازییه‌كانیان له‌سه‌ر بابه‌ته‌ گرنگه‌كان‌و بنچینه‌ییه‌كان زۆر جدی نییه‌.
نه‌بوونی "متمانه‌" گرنگترین كێشه‌ی حزبه‌كانی كوردستانه‌، چونكه‌ ئه‌م حزبانه‌ پێشتر یه‌كتریان تاقیكردووەته‌وه‌و باش یه‌كترده‌ناسن بۆیه‌ هه‌روا به‌ئاسانی ناتوانن متمانه‌ به‌یه‌كتر بكه‌ن.
- به‌ڕاستی هه‌وڵی زۆرمانداوه‌، لێره‌وه‌ ده‌مه‌وێت ئه‌وه‌ بڵێم راسته‌ كه‌ یه‌كێتیی نیشتمانیی كوردستان هاوپه‌یمانی ئێمه‌یه‌و نزیكترین لایه‌نه‌ له‌ئێرانه‌وه‌، به‌ڵام ئێمه‌ له‌م دۆخه‌دا لایه‌نگری هیچ هێزێكمان نه‌كردووه‌.
چه‌ندین وه‌فدی ئێرانی بۆ چاره‌سه‌ركردنی كێشه‌كان سه‌ردانی لایه‌نه‌كانی كردووه‌ له‌هه‌موو كۆبوونه‌وه‌كاندا یه‌ك داوامان هه‌بووه‌ ئه‌ویش داوامان لێكردوون متمانه‌ به‌یه‌كتر بكه‌ن‌و له‌ڕێگه‌ی دیالۆگه‌وه‌ كێشه‌كانیان چاره‌سه‌ربكه‌ن.
سه‌یر بكه‌ن هه‌وڵه‌كانی ئێمه‌ ته‌نها له‌م بواره‌دا بووه‌، نه‌ك ئه‌وه‌ی بۆ نموونه‌ به‌لایه‌نه‌كان بڵێین یاسای سه‌رۆكایه‌تی هه‌رێم به‌م جۆره‌ بنووسن.
- یاسای سه‌رۆكایه‌تی چۆن بێت بۆ ئێمه‌ گرنگ نییه‌، به‌ڵام بۆمان گرنگه‌ كه‌سێك سه‌رۆكی هه‌رێم بێت كه‌ كارێزمای هه‌بێت‌و له‌ناو لایه‌نه‌كاندا سه‌نگی تایبه‌تی خۆی هه‌بێت.
- سه‌یر بكه‌، كوردستان زۆرترین سنووری له‌گه‌‌ڵ ئێران هه‌یه‌، بۆیه‌ ئاساییه‌ ئێمه‌ زیاتر له ‌وڵاتانی تر چاودێری دۆخی كوردستان بكه‌ین، لێتناشارمه‌وه‌ ئێمه‌ له‌هه‌موو روویه‌كه‌وه‌ چاودێری بارودۆخی كوردستان ده‌كه‌ین چ لایه‌نی ئه‌منی، چ سیاسی، چ ئابووری‌و بازرگانی‌و ته‌نانه‌ت كلتووری.
بۆ ئێمه‌ گرنگه‌ كه‌ له‌ڕووی كلتوورییه‌وه‌ رۆڵمان له‌م ناوچه‌یه‌ هه‌بێت، چاودێری سه‌له‌فیه‌كان بكه‌ین،  چونكه‌ پشێوی ئه‌منی له‌ كوردستان له‌سه‌ر ئێمه‌ش كاریگه‌ری هه‌یه‌.
- به‌ڵێ به‌ته‌ئكید یه‌كێتی نیشتمانی نزیكترین هێزی سیاسییه‌و هاوپه‌یمانێكی جدی ئێمه‌یه‌، ئه‌مه‌ش هۆكاری زۆری هه‌یه‌ كه‌ لێره‌دا ده‌رفه‌ت نییه‌ باسی بكه‌م.
* ئێوه‌ خۆتان به‌دۆستی نزیكی كوردو حكومه‌تی هه‌رێمی كوردستان ده‌زانن، به‌ڵام ئێستا حكومه‌ت به‌دۆخێكی ئابووری سه‌ختدا تێده‌په‌ڕێت، بۆ له‌م دۆخه‌دا هاوكاری ئابووری هه‌رێمتان نه‌كردووه‌؟
- بۆ ئه‌وه‌ی بزانی كه ‌كێ دۆستی كورده‌كانه‌، نامانه‌وێت بگه‌ڕێینه‌وه‌ بۆ سه‌رده‌می سه‌دام‌و هاوكارییه‌كانی ئێمه‌، ته‌نها بگه‌ڕێوه‌ بۆ سه‌ره‌تای دروستبوونی شه‌ڕی داعش‌و ئه‌وكات ده‌زانیت كێ دۆستی ڕاسته‌قینه‌ی كوردستانه‌.
سه‌باره‌ت به‌هاوكاری دارایی، ئێمه‌ له‌م دۆخه‌ی هه‌رێم تێده‌گه‌ین‌و له‌چه‌ندین رێگه‌وه‌ هه‌وڵمانداوه‌ یارمه‌تی هه‌رێم بده‌ین چ به‌شێوه‌ی راسته‌وخۆو چ به‌شێوه‌ی ناڕاسته‌وخۆ.
هه‌ر له‌ سه‌ره‌تای دروستبوونی ئه‌م قه‌یرانه‌وه‌ ئێمه‌ مه‌رزه‌كانی خۆمان به‌ڕووی ناوچه‌كانی كوردستاندا واڵاكردو مه‌رزی تازه‌مان كرده‌وه‌ تا ئاڵوگۆڕی بازرگانی دروستبێت‌و بازاڕه‌كانی كوردستان سست نه‌بن، پاشان له‌ڕووی گه‌شتیاریه‌وه‌ هانی خه‌ڵكی خۆماندا تا بۆ كوردستان گه‌شتبكه‌ن‌و لێره‌ پاره‌ سه‌رفبكه‌ن تا ئه‌مه‌ش ببێته‌ یارمه‌تیده‌ر بۆ حكومه‌ت‌و ناوچه‌كه‌.
هه‌رچه‌نده‌ من له‌ڕووی گه‌شتیاریه‌وه‌ گله‌یی زۆرم هه‌یه‌م، چونكه‌ ئاسته‌نگی زۆر بۆ گه‌شتیارانمان دروستده‌كرێت، گه‌شتیاری ئێمه‌ له‌تاران ده‌كه‌وێته‌ ڕێ تاده‌گاته‌ سنووری كوردستان ته‌نانه‌ت له‌یه‌ك بازگه‌ رای ناگرن، به‌ڵام لێره‌ له‌ پێنجوێن ئه‌گه‌ر بیه‌وێت تا هه‌ولێر بچێت ده‌بێت له‌ ١٠ شوێنه‌وه‌ پشكنینی بۆ بكرێت‌و دایبه‌زێنن، ئه‌م جۆره‌ هه‌ڵسوكه‌وته‌ گه‌شتیار دوورده‌خاته‌وه‌.
له‌ كه‌رتی كاره‌با ئێمه‌ هاوكاری حكومه‌تی هه‌رێم بووین، ئێستا حكومه‌تی هه‌رێم زیاد له‌ ٤٥٠ ملیۆن دولاری كاره‌بای ئێران قه‌رزاره‌و تائێستا پاره‌ی نه‌داوه‌، ئێمه‌ نه‌ك هه‌ر داوامان نه‌كردووه،‌ به‌ڵكو كاره‌باكه‌شمان نه‌بڕیوه‌، وتوومانه‌ با هاوكارییان بكه‌ین‌و كاره‌باكه‌یان به‌ به‌رده‌وام پێبده‌ن.
- وه‌رگرتنی قه‌رز رێوشوێنی تایبه‌تی خۆی هه‌یه‌، ده‌بێت سه‌ره‌تا حكومه‌تی هه‌رێم داوامان لێبكات‌و پاشان ئامرازه‌كانی دانه‌وه‌ی قه‌رزه‌كه‌ ڕوونبكاته‌وه‌، پاشان ئێمه‌ تاووتوێی ده‌كه‌ین، به‌ڵام تائێستا حكومه‌تی هه‌رێم داوایه‌كی له‌و شێوه‌ی ئاراسته‌ نه‌كردووین.
*له‌ماوه‌ی رابردوو پرسی راكێشانی بۆری نه‌وتی هه‌رێم له‌ڕێگه‌ی ئێرانه‌وه‌ قسه‌وباسی زۆری لێ كرا، گفتوگۆكانی هه‌ردوولایه‌ن لەسه‌ر ئه‌م پرسه‌ به‌كوێ گه‌یشتووه‌؟
- ئێران لاری نییه‌و به‌جدی پێشوازی له ‌هه‌وڵێكی له‌م شێوه‌ ده‌کات، به‌ڵام دوو كێشه‌ی سه‌ره‌كی هه‌یه‌، یه‌كه‌م ده‌بێت حكومه‌تی ناوه‌ندی ره‌زامه‌ندی ده‌رببڕێت دووه‌م راكێشانی ئه‌م بۆریه‌ پاره‌یه‌كی زۆری ده‌وێت‌و باوه‌ڕناكه‌م له‌و بارودۆخه‌دا حكومه‌تی هه‌رێم ئه‌و توانا مادیه‌ی هه‌بێت.
به‌كورتی گفتوگۆكان له‌سه‌ر ئه‌م پرسه‌ سه‌ره‌تایین‌و هێشتا هه‌نگاوی جدی بۆ نه‌نراوه‌، به‌ڵام ئێمه‌ سوورین له‌سه‌ر جێبه‌جێكردنی ئه‌گه‌ر لایه‌نی كوردی هه‌وڵی بۆ بدات.
* له ‌بابه‌تی ئابووری‌و سیاسه‌تی گشتی هه‌رێمی كوردستان بچینه‌ ده‌ره‌وه‌، وه‌كو خۆتان ده‌ڵێن ئێوه‌ نزیكترین لایه‌نن له‌ یه‌كێتی نیشتمانی‌و وه‌كو خۆت باستكرد یه‌كێتی به‌شه‌ریك‌و هاوپه‌یمانی خۆتان ده‌زانن، به‌ڵام ئه‌م هاوپه‌یمانه‌تان ئێستا كێشه‌ی ناوخۆیی هه‌یه‌، چیتان كردووه‌ بۆ چاره‌سه‌ركردنی ئه‌و كێشانه‌؟
- جیاوازی بۆچوون‌و كێشه‌ی ناوخۆیی شتێكی ئاساییه‌؛ ته‌نها یه‌كێتیش نییه‌ كه‌ ئه‌م كێشه‌یەی هه‌بێت، هه‌موو حزبه‌كان جیاوازی بۆچوون‌و كێشه‌ی ناوخۆییان هه‌یه، به‌ڵام ئێمه‌ به‌رده‌وام هه‌وڵی نزیككردنه‌وه‌ی باڵه‌كانی یه‌كێتیمان داوه‌، لێره‌وه‌ پێتانده‌ڵێم ئێران پاڵپشت‌و پشتیوانی یه‌كێتی نیشتمانی كوردستانه‌، ئه‌مه‌ شتێكه‌ نه‌شه‌رمی لێده‌كه‌ین‌و نه‌ ده‌یشارینه‌وه‌، له‌كاتی سه‌رهه‌ڵدانی هه‌ر كێشه‌یه‌ك له‌ناو یه‌كێتی ئێمه‌ وه‌كو برای هه‌ر سێ لایه‌نه‌كه‌، پاڵپشت‌و پشتیوانیانین‌و ناهێڵین كێشه‌كان گه‌وره‌ ببێت.
شتێك هه‌یه‌ كه‌ ده‌مه‌وێت لێره‌ ئاماژه‌ی پێبكه‌م ئه‌ویش غیابی جه‌نابی مام جه‌لاله‌ كه‌ هۆكاری سه‌ره‌كی ئه‌م كێشانه‌یه‌؛ غیابی مام جه‌لال نه‌ك ته‌نها له‌سه‌ر یه‌كێتی، به‌ڵكو له‌سه‌ر كوردستان و عیراق و ناوچه‌كه‌ش هه‌ستی پێده‌كرێت.
* له‌م چاوپێكه‌وتنه‌دا چه‌ندینجار ته‌ئكید له‌سه‌ر نزیكی ئێران‌و یه‌كێتی كرده‌وه‌، به‌ڵام له‌ماوه‌ی ڕابردوودا مه‌لا به‌ختیار ڕایگه‌یاند له‌سه‌ر پرسی ڕیفراندۆم له‌گه‌ڵ پارتی رێكکه‌وتوون ئه‌مه‌ له‌كاتێكدایه‌ ئاشكرایه‌ ئێران دژی دابه‌شبوونی عیراقه‌، پرسیاره‌كه‌ ئه‌مه‌یه‌ یه‌كێتی چۆن ده‌توانێ هاوپه‌یمانی ئێوه‌ بێت و له‌گه‌ڵ دابه‌شبوونی عیراقیش بێت؟
- چونكه‌ له‌م بارەیە‌وه‌ ته‌نها قسه‌ ده‌كرێت بۆ راكێشانی سۆزی خه‌ڵك ئه‌گینا هیچ ئاماده‌كاری و زه‌مینه‌سازیه‌ك نابینین؛
سه‌ره‌تا ڕیفراندۆم پێویستی به‌ بڕیاری په‌رله‌مانی كوردستان هه‌یه‌، پاشان ده‌بێت ڕوون ببێته‌وه‌ ئایا ناوچه‌ كێشه‌ له‌سه‌ره‌كانی وه‌كو كه‌ركوك ده‌چێته‌ ئه‌م ڕیفراندۆمه‌وه‌ یاخود نا، قۆناغی سێیه‌م ئاگاداری‌و ره‌زامه‌ندی نه‌ته‌وه ‌یه‌كگرتووه‌كانه و زۆر پرسی تر، بۆیه‌ پرسی ڕیفراندۆم ته‌نها قسه‌یه‌كه كه‌ ده‌كرێت و ئیراده‌یه‌ك نییه‌ بۆ ئه‌نجامدانی ئه‌م پرسه‌.
- هه‌روه‌ك وتم، من له‌سه‌ر واقع قسه‌ده‌كه‌م، له‌سه‌ر گریمانه‌ لێدوانم نییه‌، به‌ڵام هه‌ڵوێستی ئێران له‌سه‌ر پرسی دابه‌شبوونی عیراق زۆر ڕوون‌و ئاشكرایه‌؛ هاوكات ئێمه‌ پاڵپشت‌و پشتیوانی گه‌لی كوردین بۆ ئه‌وه‌ی له‌چوارچێوه‌ی عیراقدا به‌هه‌موو مافه‌كانی بگات.
- كام وڵاتی به‌هێزی ناوچه‌كه‌و دنیا پرسی سه‌ربه‌خۆیی كوردستانی قبوڵ كردووه‌ تا ئێران قبوڵی بكات؟ هیچ وڵاتێك چ ئه‌مریكا، چ به‌ریتانیا ته‌نانه‌ت سعودییه‌و توركیاش دابه‌شكردنی عیراق ره‌تده‌كه‌نه‌وه‌، ئه‌مه‌ شتێكه‌ هه‌مووان له‌سه‌ری كۆكن.
ته‌نها شوێنێك كه‌ سه‌ربه‌خۆیی كوردستانی قبوڵ كردووه‌ ئیسرائیله‌ كه‌ هه‌موومان ده‌زانین ئه‌م هه‌ڵوێسته‌ی له‌ چ سۆنگه‌یه‌كه‌وه‌یه‌.
حه‌ز ده‌كه‌م لێره‌ شتێك بۆ خوێنه‌رانی كورد ڕوون بكه‌مه‌وه، به‌داخه‌وه‌ له‌ كوردستان، دژایه‌تیكردنی ئێران و توركیا و سوریا و عیراق و به دوژمن ناوبردنی ئه‌و وڵاتانه‌ بووه‌ته‌ كاڵایه‌ك بۆ به‌ده‌ستهێنانی ده‌نگ و لایه‌نگرو كورسی.
به‌داخه‌وه‌ هه‌ندێک لایه‌نی كوردستان به‌ دژایه‌تیكردنی ئێران ده‌یانه‌وێت خه‌ڵك له‌ ده‌وری خۆیان كۆبكه‌نه‌وه‌ تا خه‌ڵك ئاگایان له‌ شته‌كانی تر نه‌بێت،  دنیا گۆڕاوه‌ و ئه‌م سیاسه‌ته‌ زۆر كۆنه‌.
من نازانم بۆ ده‌بێت له‌ هه‌رێمی كوردستانه‌وه‌ لایه‌نێك دژایه‌تی ئێران بكات؟ یان بۆ ده‌بێت هه‌رێمی كوردستان ببێته‌ ناوچه‌یه‌ك كه گرووپی دژی ئێرانی تیا كۆببێته‌وه‌؟ ئه‌مه‌ سیاسه‌تی هه‌ڵه‌ی لایه‌نێكی دیاریكراوه‌ كه‌ دره‌نگ یان زوو دووكه‌ڵی ئه‌م سیاسه‌ته‌یان ده‌چێته‌ چاوی خۆیان.
* كۆتا پرسیار له‌ماوه‌ی رابردوودا خه‌ندان له‌زاری سه‌رچاوه‌یه‌كی ئاگاداره‌وه‌ هه‌واڵی چوونی بارزانی بۆ تاران بڵاوكرده‌وه‌، ئێوه‌ ئه‌م زانیاریانه‌ پشتڕاستده‌كه‌نه‌وه‌؟
- به‌ڵی ئاماده‌كاری بۆ سه‌ردانی كاك مه‌سعود ده‌ستیپێكردووه‌و سه‌ردانی تاران ده‌كات، هه‌روه‌ها به‌منزیكانه‌ دكتۆر به‌رهه‌م ساڵحیش سه‌ردانی ئێران ده‌كات.
