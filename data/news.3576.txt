هه‌ردوو هاوسه‌رۆكی پارتی دیموكراتی گه‌لان هه‌ده‌په‌ سه‌لاحه‌دین ده‌میرتاش و فیگه‌ن یوكسه‌كداغ له‌ دیاربه‌كر به‌شدارییان كرد له‌ كۆبوونه‌وه‌یه‌كدا كرد كه‌ له‌لایه‌ن كۆنگره‌ی جڤاكی دیموكراته‌وه‌ رێكخرابوو.
له‌ كۆبوونه‌وه‌كه‌دا ده‌میرتاش گوتارێكی پێشكه‌ش كرد و دەڵێت: "ئێمه‌ له‌ هه‌موان زیاتر ده‌مانه‌وێت چه‌ك دابنرێت.
پێویستترین شتیش ئاشتی و به‌ردانی په‌له‌پیتكی چه‌كه‌كانه‌".
ده‌میرتاش: "له‌ كۆشكه‌وه‌ ده‌نگی ته‌قه‌ نابیسترێت.
وه‌رن له‌ سیاسییه‌كانی ئێره‌ و دوكاندار و خاوه‌ن كارگه‌ و شوێنكاره‌كان بپرسن.
ئێمه‌ وه‌ك گه‌ل داوای ئاشتی ده‌كه‌ن و شایانی ئاشتین.
چۆن سه‌ركرده‌یه‌ك كاتێك هێنده‌ وڵاته‌كه‌ی له‌ ئاشتی نزیك كردۆته‌وه‌ واز دێنێت؟ بڕیار بوو هه‌فته‌یه‌ك دوای دیداره‌كه‌ی دۆڵماباخچه‌ شاندێكی چاودێر، شاندێكی ده‌وڵه‌ت و شاندێكی هه‌ده‌په‌ بچێته‌ ئیمراڵی بۆ ده‌ستپێكردنی قۆناغی دانوستان.
ئه‌و رۆژه‌ی كه‌ بڕیاربوو ده‌ست پێ بكات، بڕیاریش بوو ئۆجه‌لان بانگه‌واز له‌ په‌كه‌كه‌ بكات بۆ ئه‌نجامدانی كۆنگره‌ و دانانی چه‌ك، بڕیار بوو به‌رواره‌كه‌ی دیاری بكات.
ئه‌مانه‌ هه‌مووی گفته‌گۆیان له‌سه‌ر كرا و تۆماره‌كانیش ماون.
بۆچی دوای 28ی شوبات به‌ هه‌فته‌یه‌ك شانده‌كان نه‌چوونه‌ ئیمراڵی؟".
ده‌میرتاش بانگه‌شه‌ی ئه‌وه‌ی كرد كه‌ راگه‌یه‌نراوه‌ هاوبه‌شه‌كه‌ی دۆڵماباخچه‌ خاوه‌ندارێتی لێ نه‌كراوه‌ به‌ڵام ئه‌وان وه‌ك هه‌ده‌په‌ له‌ پشتییه‌وه‌ وه‌ستاون.
ده‌میرتاش وتیشی: "له‌وێ كارێكی هەتا بڵێی شه‌رعی ئه‌نجام درا.
له‌به‌رچی خاوه‌ندارێتی لێ ناكرێت؟ ئه‌و وه‌زیرانه‌ی له‌وێ دانیشتبوون بۆچی خاوه‌ندارێتی له‌و كارانه‌ ناكه‌ن كه‌ كردوویانه‌؟ ئه‌و منداڵانه‌ نه‌ده‌مردن.
ئه‌و دیمه‌نه‌ دڵته‌زێنانه‌ی هه‌موو شه‌وێ له‌ ته‌له‌فزیۆنه‌كان ده‌یبینین نه‌مان ده‌دی.
بڕیار بوو ئێمه‌ ئێستا باس له‌ هاتنه‌خواره‌وه‌ی په‌كه‌كه‌ بكه‌ین له‌ شاخ.
بڕیار بوو ئێمه‌ له‌سه‌ر ئه‌و 10 خاڵه‌ قسه‌ بكه‌ین كه‌ چه‌نده‌ ئاسۆی دیموكراسیی توركیای كردبۆوه‌، ئه‌مه‌ ده‌كرا.
با روونی بكه‌نه‌وه‌ بزانین هه‌ده‌په‌ چۆن رێگری له‌مه‌ كردووه‌؟ دیاربوو ئه‌وه‌ی له‌ قۆناغی چاره‌سه‌ر و راگه‌یه‌نراوه‌كه‌ی دۆڵماباخچه‌ چاوه‌ڕێ ده‌كرا ئه‌وه‌بوو، ئاكپارتی له‌ هه‌ڵبژاردنه‌كاندا سه‌دا 50 زیاتر بهێنێت و هه‌ده‌په‌ش به‌ربه‌سته‌كه‌ تێنه‌په‌ڕێنێت".
ده‌میرتاش ئاماژه‌ی به‌وه‌ دا كه‌ توركیا له‌ به‌رانبه‌ر مه‌ترسییه‌كی گه‌وره‌ دایه‌ و به‌مشێوه‌یه‌ به‌رده‌وام بوو له‌ قسه‌كانی: "چاره‌سه‌ری ئه‌مه‌ش به‌ گه‌ڕانه‌وه‌یه‌ بۆ راگه‌یه‌نراوه‌ هاوبه‌شه‌كه‌ی دۆڵماباخچه‌ و دانوستان.
ئه‌گه‌ر به‌ڕێز سه‌ركۆمار له‌و بابه‌ته‌دا ده‌ستپێشخه‌ری بكات، ده‌توانێت توركیا له‌ لێواری ئه‌و مه‌ترسییانه‌ بگه‌ڕێنێته‌وه‌.
له‌م رۆژه‌دا كه‌ رۆژهه‌لاتی ناوه‌ڕاست بووه‌ به‌ ده‌ریایه‌ك له‌ خوێن، ئه‌وه‌ی له‌ سه‌ركۆمار چاوه‌ڕێ ده‌كرێت ئه‌وه‌یه‌، بێ ئه‌وه‌ی دژایه‌تییه‌كانی سیستمی سه‌رۆكایه‌تی چه‌واشه‌ی بكات و سیاسه‌ت به‌ڕاستی بخوێنێته‌وه‌ و به‌ رێگا و شێوازێكی راسته‌وخۆ جارێكیتر قۆناغه‌كه‌ ده‌ست پێ بكاته‌وه‌.
ئه‌گه‌ر سه‌ركۆمار ئه‌مه‌ بكات، ئێمه‌ سه‌رباری هه‌موو شتێك له‌ پشت قۆناغه‌كه‌وه‌ ده‌وه‌ستین".
ده‌میرتاش له‌ به‌شێكیتری قسه‌كانیدا گوتی: "له‌ نێو ئه‌م ده‌ریای خوێنه‌دا ده‌نگی هاووڵاتی و خه‌ڵكی سڤیل و سیاسه‌ت هەتا دێت زیاتر نزم ده‌بێته‌وه‌" دواتر به‌مشێوه‌یه‌ درێژه‌ی پێ دا: "له‌م وڵاته‌دا رێگه‌ به‌ جه‌نگ ناده‌ین.
رێگه‌ ناده‌ین بگه‌ڕێنرێینه‌وه‌ بۆ 90ه‌كان.
هه‌ر ئێستا ئاشتیمان ده‌وێت.
رۆڵه‌كانمان نه‌دۆزیوه‌ته‌وه‌.
دایكانی كورد و توركیشمان نه‌دۆزیوه‌ته‌وه‌".
