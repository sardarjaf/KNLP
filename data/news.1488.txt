ته‌نها بێكاری و بێ موچه‌یی هۆكاری سه‌ره‌كی نیه‌ بۆ كۆچكردن بۆ ئه‌وروپا، فاكته‌ر زۆرن.
به‌بۆچونی من یه‌كه‌مین هۆكاری كۆچ بۆ ئه‌وروپا فه‌شه‌لی گه‌وره‌ی رۆژهه‌ڵاته‌ له‌ روی گه‌شه‌كردنی فه‌رهه‌نگ وشارستانیه‌ت وئینسانیه‌ت، به‌رامبه‌ر رۆژئاوایه‌كی عه‌لمانی ودیموكراسی وخاوه‌ن فه‌رهه‌نگی هاوچه‌رخ.
له‌م رۆژانه‌ پیاوێك خۆی وهاوسه‌ره‌كه‌ی ڤێلاو باخ وكاره‌كه‌ی جێهێشتوو، ئاماده‌یه‌ له‌شوقه‌یه‌كی بچوكی ئه‌وروپا بژی نه‌وه‌كو له‌ ناو باخ وڤێلاكه‌ی، ئایا ئه‌مه‌ش هۆكاری بێكاری وئابوریه‌؟ رۆژهه‌ڵات شكستی هێناوه‌ له‌دروست كردنی فه‌رهه‌نگی پێكه‌وه‌ژیان ولێبورده‌یی وئازادی تاك ودیموكراسی سیاسی وسیسته‌می حوكمڕانی سه‌ركه‌وتوو، به‌ڵام رۆژئاوا جیاوازه‌و ئه‌وان رۆژانه‌ شتی تازه‌ ده‌به‌خشن به‌ مرۆڤایه‌تی وژیان وئازادی.
نوێترین داهێنان وكاری رۆژهه‌ڵات بۆ ژیان ومرۆڤایه‌تی داعش بوو..به‌لام ئه‌وروپیه‌كان رۆژانه‌ له‌روی فه‌رهه‌نگی وسیاسی ولێبورده‌یی و مرۆڤایه‌تی شتی تازه‌ داده‌هێنن وجه‌نگی مانه‌وه‌ی به‌ها ئازادی ودیموكراسیه‌كانیان ده‌كه‌ن.
بۆ ئه‌وه‌ی گه‌نجان وهاوڵاتیان نه‌ڕۆن رێگری كردن به‌ هه‌لی كارو پاره‌ به‌خشینه‌وه‌ سه‌رناگرێت، به‌ڵكو به‌ دروست كردنی فه‌رهه‌نگی دیموكراسی وئازادی ده‌بێت.
رۆژهه‌ڵاتی ئێمه‌ له‌روی گه‌شه‌كردنی ئازادی و دادوه‌ری ودروست كردنی مرۆڤی داهێنه‌رو خاوه‌ن ویژدان شكستی هێناوه‌، لانی كه‌م نه‌یتوانیوه‌ سیسته‌مێكی سه‌ركه‌وتوو له‌م باره‌یه‌وه‌ دروست بكات.
به‌هاری عه‌ره‌بی زیاتر نه‌فامی وجه‌هاله‌تی له‌ رۆژهه‌ڵات توندترو فراوانتر كرد.
بۆیه‌ رۆژهه‌ڵاتی شكست خواردوو نه‌وه‌كانی به‌لێشاو كۆچ ده‌كه‌ن بۆ ئه‌وروپای دیموكراسی وعه‌لمانی.
لێره‌دا به‌م لۆژیكه‌ قسه‌ ناكه‌م كه‌ رۆژهه‌ڵات دۆزه‌خه‌و ئه‌وروپا به‌هه‌شته‌، به‌ڵكو پێم وایه‌ رۆژهه‌ڵات دۆزه‌خه‌، به‌لام مه‌رج نیه‌ ئه‌وروپا به‌هه‌شت بێت، رۆژئاواش كێشه‌ی بونیادی خۆی هه‌یه‌، رۆژئاواش دۆزه‌خی خۆی هه‌یه‌، به‌لام به‌هه‌موو پێوه‌رێك ئه‌م لێشاوی گه‌وره‌ی كۆچه‌ له‌دنیای ئێمه‌وه‌ بۆ رۆژئاوا، مانای شكستی گه‌وره‌ی هه‌موو كایه‌كانی رۆژهه‌ڵاته‌ له‌م هه‌زاره‌یه‌دا.
شكسته‌ گه‌وره‌كانی بواری عه‌قڵ وداهێنان وپاشه‌كشه‌ی گه‌وره‌ی ئازادی تاك وكرانه‌وه‌ له‌هه‌رێمی كوردستان، نمونه‌یه‌كی زیندووه‌ بۆ هه‌موو رۆژهه‌ڵات، له‌روی ئه‌م واقعه‌وه‌ ده‌وڵه‌تانی رۆژهه‌ڵات كێبه‌ركێی یه‌كتر ده‌كه‌ن، له‌كوشتنی ئینتمای مرۆڤ بۆ ژیان، له‌روی سه‌ركوتكردنی مرۆڤ وچه‌پاندنی به‌رده‌وامی، له‌روی داخرانی زیاتری ده‌وڵه‌ت به‌رامبه‌ر هه‌موو سیاسه‌تێكی كراوه‌، له‌روی گه‌شه‌ی راسته‌قینه‌ی ئابوری وداهاتی خێزان، ده‌وڵه‌تانی ناوچه‌كه‌ زۆر زۆر له‌یه‌كتر ده‌چن.
له‌م رۆژهه‌ڵاته‌ قۆرغكردنی ژیان به‌هه‌موو پێوه‌ره‌كان بوونی هه‌یه‌.
ژیانی تاكی ئێمه‌ به‌ده‌ست خۆی نیه‌، ئاسان سه‌رت ده‌بڕن، نانت ده‌بڕن، ئابڕوت ده‌به‌ن، رێگای ئازادی وژیان ومافه‌كانت لێ ده‌گرن.
ئه‌مه‌ش ده‌ره‌نجامه‌كه‌ی ئه‌م كۆچی به‌ لێشاوه‌یه‌ بۆ ئه‌وروپا، ئێمه‌ له‌ رۆژئاوا مافی ئه‌وه‌مان لێ زه‌وت ناكه‌ن كه‌ بڕیار بده‌ین چۆن بژین، ئه‌مه‌ش به‌هه‌شته‌كه‌یه‌.
له‌م رۆژهه‌ڵاته‌ مافی ئه‌وه‌ت نیه‌ ته‌نانه‌ت خه‌ونێكی تایبه‌تی بۆ خۆشت ببینیت، رۆژ به‌رۆژ مافه‌كانی مرۆڤ ده‌كه‌ونه‌ به‌ر پێی جه‌هاله‌ت،به‌ڵام لانی كه‌م له‌ رۆژئاوا ده‌توانیت به‌ سیه‌كانی خۆت هه‌ناسه‌ بده‌یت.
لێره‌ ده‌بێت به‌سیه‌كانی عه‌قڵیه‌تی داخراوی داعشی (له‌هه‌موو كایه‌كاندا؟؟) هه‌ناسه‌ بده‌یت.
بۆیه‌ ئه‌وه‌ی ئێستا هه‌یه‌ شكستی گه‌وره‌ی رۆژهه‌ڵاته‌ به‌رامبه‌ر رۆژئاوای عه‌لمانی ودیموكراسی ئه‌مه‌ فاكته‌ره‌ سه‌ره‌كیه‌كه‌یه‌.
نه‌وه‌كانی رۆژهه‌ڵات نایانه‌وێت رۆژهه‌ڵاتیانه‌ بژین، ده‌یانه‌وێت رۆژئاوایانه‌ بژین ئه‌مه‌ش په‌یامێكی زۆر رونه‌و شیكردنه‌وه‌ی زیاتر ناوێت؟.
