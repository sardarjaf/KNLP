سه‌فا ئه‌لیاس جه‌رجۆ، ئامر فه‌وجی هێزی ده‌شتی‌ نه‌ینه‌وای‌ مه‌سیحیه‌كان ئاشكرایده‌كات كه‌ دوو رۆژ پێشتر زانیارییان له‌باره‌ی‌ هێرشه‌كه‌ی‌ داعشه‌وه‌ هه‌بووه‌ بۆ تلسقۆف، چه‌كدارانی‌ ئه‌و گروپه‌ش سه‌ره‌تا له‌رێی‌ دوو ره‌بایه‌ (سه‌نگه‌ر)ه‌وه‌ چوونه‌ ناو شارۆچكه‌كه‌وه‌ كاتێك هێزه‌كانی‌ پێشمه‌رگه‌ به‌ناچاری‌ چۆڵیانكردووه‌.
له‌م چاوپێكه‌وتنه‌دا له‌گه‌ڵ خه‌ندان، سه‌فا ئه‌لیاس جه‌رجۆ به‌وردی‌ باسی‌ شه‌ڕ‌و پێكدادانه‌كانی‌ هێزی‌ پێشمه‌رگه‌ی‌ كوردستان ده‌كات له‌گه‌ڵ داعش له‌میحوه‌ری‌ تلسقۆف.
چه‌كدارانی‌ داعش كاتژمێر 5ی‌ به‌ره‌به‌یانی‌ رۆژی‌ 3ی‌ ئه‌م مانگه‌ هێرشێكی‌ به‌رفراوانیان بۆ سه‌نگه‌ره‌كانی‌ پێشمه‌رگه‌ له‌تلسقۆف ئه‌نجامدا، توانییان بۆ چه‌ند كاتژمێرێك له‌ناو شارۆچكه‌كه‌دا بمێنێته‌وه‌، تا ئه‌وكاته‌ی‌ نزیك به‌كاتژمێر چواری‌ دوانیوه‌ڕۆی‌ هه‌مان رۆژ پێشمه‌رگه‌ به‌ته‌واوی‌ ناوچه‌كه‌ی‌ كۆنتڕۆڵكرده‌وه‌.
تلسقۆف، شارۆچكه‌یه‌كی مه‌سیحی نشینی پارێزگای نه‌ینه‌وایه‌، ده‌كه‌وێته‌ دووری 30 كم له‌‌باكووری موسڵ له‌نێوان قه‌زای تلكێف‌و ناحیه‌ی قوش‌، دوو كه‌نیسه‌و چه‌ند مه‌زارێكی دیكه‌ی ئایینی تێدایه‌.
له‌میحوه‌ری‌ تلسقۆف، جگه‌ له‌هێزی‌ ده‌شتی‌ نه‌ینه‌وای‌ پێكهاته‌ی‌ مه‌سیحیه‌كان، فه‌رمانده‌یی‌ سپلیك‌و زێره‌ڤانی‌‌و چه‌ند هێزێكی‌ دیكه‌ لێی‌ جێگیركراون.
هێزی ده‌شتی‌ نه‌ینه‌وای‌ مه‌سیحیه‌كان له‌ 700 چه‌كدار پێكهاتوون‌و سه‌ر به‌ وه‌زاره‌تی‌ پێشمه‌رگه‌ی‌ حكومه‌تی‌ هه‌رێمی‌ كوردستانن، هه‌وڵێكیش له‌ئارادایه‌ بۆ پێكهێنانی‌ فه‌وجێكی‌ تری‌ هه‌مان پێكهاته‌ بۆ به‌شداریكردن له‌شه‌ڕی‌ ئازادكردنه‌وه‌ی‌ ناوچه‌كانیان له‌سنوری‌ پارێزگای‌ موسڵ له‌ژێر ده‌ستی‌ داعش.
خه‌ندان: 3ی‌ ئه‌م مانگه‌ داعش بۆ چه‌ند كاتژمێرێك چوونه‌ ناو تلسقۆفه‌وه‌، ئێوه‌ پێشتر زانیاریتان له‌باره‌ی‌ ئه‌و هێرشه‌وه‌ هه‌بوو؟
سه‌فا ئه‌لیاس: ئه‌وه‌ی‌ راستی‌ بێ زانیاری‌ هه‌واڵگریمان رۆژی‌ یه‌كشه‌ممه‌ (1ی‌ ئه‌م مانگه‌) به‌ده‌ست گه‌یشت كه‌ داعش رۆژی‌ سێشه‌ممه‌ (3ی‌ ئه‌م مانگه‌) هێرشده‌كاته‌ سه‌ر تلسقۆف، زانیاریمان هه‌بوو داعش له‌تلكێف‌و نێوانی‌ گوندی‌ باتنایه‌و تلسقۆف جموجۆڵی زۆر به‌هێزیان ده‌ستپێكردووه‌، زانیاریمان هه‌بوو كه‌ ئاماده‌كاری‌ ده‌كه‌ن بۆ هێرشكردن.
سه‌فا ئه‌لیاس: فه‌رمانده‌یی‌ سپیلك ئاماده‌كاری‌ ته‌واوی‌ كرد، ئه‌وه‌ی‌ له‌سه‌ری‌ بوو كردی‌.
دوای‌ ئه‌وه‌ی‌ زانیارییمان پێگه‌یشت هێزه‌كانمان كۆكردنه‌وه‌ له‌سه‌ر ساتری‌ به‌ره‌ی‌ پێشه‌وه‌ له‌چاوه‌ڕوانی‌ هێرشی‌ داعش بووین.
كاتژمێر (4:50 خوله‌ك)ی‌ به‌ره‌به‌یان (3ی‌ ئه‌م مانگه‌)، داعش به‌ تۆپبارانكردنی‌ به‌ره‌ی‌ پێشه‌وه‌ی‌ هێزه‌كانمان ده‌ستی‌ به‌هێرشه‌كه‌ كرد تا كاتژمێر (5:10 خوله‌ك) كه‌ ئۆتۆمبێله‌كانیان له‌دووره‌وه‌ به‌ده‌ر كه‌وتن به‌ پانی‌ (12كم) له‌ رۆژئاوای‌ گوندی‌ باتنایه‌ تا گۆڕه‌پانی‌ ته‌بادول یان سه‌دی‌ موسڵ، كاتژمێر (5:25 خوله‌ك) ئۆتۆمبێله‌كانیان كه‌ هه‌مه‌ر، زریپۆش، ئۆتۆمبێلی‌ بۆبڕێژكراو و پیاكاب بوون، زۆر به‌ڕوونی‌ به‌دیاركه‌وتن كه‌ به‌ره‌و ساتری‌ پێشمه‌رگه‌ ده‌هاتن، به‌جۆرێك هێڵی‌ پێشه‌وه‌یان زریپۆش و مدرعه‌ بوون، له‌ناوه‌ڕاست هێزی‌ پیاده‌و له‌دواوه‌ش ئۆتۆمبێله‌ بۆمبرێژكراوه‌كان بوون.
له‌و ده‌مەدا، من له‌ساتری‌ پێشه‌وه‌ بووم، ئۆتۆمبێله‌ بۆمبڕێژكراوه‌كانیان له‌ لۆری‌، قه‌لاب، لۆری‌ زبڵ هه‌ڵگرتن و شۆڤه‌ڵ كه‌ ژماره‌یان 17 ئۆتۆمبێل ده‌بوون، پێكهاتبوون، ئێمه‌ ده‌ستمان به‌ رووبه‌روبونه‌وه‌ كرد بۆ رێگریكردن لێیان تاوه‌كو نزیك نه‌بنه‌وه‌، سێ ئۆتۆمبێلمان به‌ چه‌كی‌ میلان لێ ته‌قاندنه‌وه‌.
خه‌ندان: به‌ڵام ده‌وترێت پێشمه‌رگه‌ دوو ره‌بیه‌ی‌ چۆڵ كردوه‌‌و له‌وێوه‌وه‌ داعش چونه‌ته‌ ناو تلسقۆف، ئه‌وه‌ بۆ روویدا؟
سه‌فا ئه‌لیاس: ئه‌وان به‌هێزێكی‌ زۆر زۆره‌وه‌ به‌ره‌و دوو ره‌بیه‌ ده‌هاتن، ئه‌و چه‌كانه‌ی‌ پێمان بوون له‌وانه‌ ئار پێچی‌ حه‌وت، نه‌یانده‌توانی‌ ئۆتۆمبێله‌ گولە نه‌بڕه‌كانی‌ ئه‌وان ببڕێ، به‌ ناچاری‌ له‌و دوو ره‌بیه‌یه‌ كشاینه‌وه‌‌و خۆمان له‌ره‌بیه‌كانی‌ دیكه‌ جێگیركرد كه‌ بۆ هه‌ر ره‌بیه‌یه‌ك ده‌توانم بڵێم چوار تا پێنج ئۆتۆمبێلی‌ بۆمبڕێژكراوی‌ داعش هێرشی‌ ده‌كردنه‌ سه‌ر، بۆیه‌ ئه‌و دوو ره‌بیه‌یمان چۆڵ كرد چونكه‌ له‌میحوه‌ری‌ تلسقۆف كه‌ (به‌درێژایی‌ 32كم) ته‌نیا یه‌ك میلانۆمان پێبوو، ئه‌ویش چوار گولەی‌ له‌گه‌ڵدا بوو، دوای‌ هاتنه‌ ناوه‌وه‌ش ئۆتۆمبێلێكی‌ دیكه‌ی‌ داعشمان ته‌قانده‌وه‌ كه‌ به‌ره‌و رووی‌ ساتری پێشمه‌رگه‌ ده‌هاتن.
سه‌فا ئه‌لیاس: ئه‌و هێزه‌ی‌ له‌ ساتری‌ پێشه‌وه‌ بوو، ژماره‌یان زیاتر له‌چوار هه‌زار كه‌س ده‌بوون به‌درێژایی (32كم)، ئه‌و هێزه‌ی‌ له‌ هێڵی‌ پشته‌وه‌ش بوون ژماره‌یان زیاتر له‌ چوار هه‌زار ده‌بوون.
سه‌فا ئه‌لیاس: وه‌ك باسمكرد سه‌ره‌تا له‌و دوو ره‌بیه‌وه‌ هاتن كه‌ چۆڵمان كردن به‌ناچاری‌، له‌ولاشه‌وه‌ توانیان له‌ گوندی‌ مه‌سقه‌لاَت-ی‌ رۆژئاوای‌ تلسقۆف درز بخه‌نه‌ ریزی‌ هێزی‌ پێشمه‌رگه‌و له‌وێش بسوڕێنه‌وه‌ پشته‌وه‌ی‌ تلسقۆف و بێنه‌ ژووره‌وه‌، ئه‌گه‌رچی‌ له‌چوارده‌وری‌ تلسقۆف چاڵ به‌درێژی‌ و پانی‌ سێ مه‌تر هه‌ڵكه‌نراوه‌، به‌لاَم ئه‌وان پردێكی‌ ئاسنینی‌ زۆر به‌هێزیان پێ بوو كه‌ ده‌یتوانی‌ مدەرەعه‌ش به‌سه‌ریدا بپه‌ڕێته‌وه‌.
یه‌كه‌مجار له‌به‌ره‌ی‌ پێشه‌وه‌ هاتنه‌ ناو تلسقۆف، به‌چوارده‌وری‌ تلسقۆف په‌رت بوون‌و شوێنی‌ خۆیان قایم كرد، له‌هه‌مان كاتیش له‌مه‌سقه‌لاَت هاتنه‌ ناوه‌وه‌.
سه‌فا ئه‌لیاس: ته‌نیا له‌ناو تلسقۆف 101 لاشه‌یان به‌جێما، جگه‌ له‌وانه‌ی‌ خۆیان ته‌قانده‌وه‌، جگه‌ له‌وانه‌ی‌ له‌ مسقه‌ڵاتێ و ناوچه‌كانی‌ دیكه‌ش كوژران.
سه‌فا ئه‌لیاس: ئه‌و هێزه‌ به‌لای‌ راست‌و چه‌پی‌ هه‌ردوو ره‌بیه‌كه‌ رۆیشتن، له‌سه‌ر ساتر مانه‌وه‌، دواتر له‌شكری‌ تایبه‌تی‌ یه‌ك به‌لای‌ رۆژئاوای‌ تلسقۆف هێرشیانكرده‌ سه‌ر داعش، ئێمه‌ش له‌لایه‌كه‌ی‌ دیكه‌ هێرشمانكرده‌سه‌ریان، كاتژمێر (8:45 خوله‌ك)ی‌ به‌یانی‌ هه‌ردوو ره‌بیه‌كانمان له‌داعش پاك كرده‌وه‌، به‌لاَم داعش له‌ناو تلسقۆف مابوونه‌وه‌ كه‌ فڕۆكه‌كانی‌ هاوپه‌یمانان لێیانی‌ دا.
چوار خۆكوژی‌ داعش له‌ناو تلسقۆف خۆیان ته‌قانده‌وه‌، دانه‌یه‌كیان خۆی‌ كێشا به‌ هێزێكی‌ زێره‌ڤانی‌‌و به‌هۆیه‌وه‌ دوو پێشمه‌رگه‌ بریندار بوون، ئه‌مه‌ كاتژمێر نۆی‌ به‌یانی‌ بوو، یه‌كێكی دیكه‌ش له‌ پشته‌وه‌ی‌ باره‌گای‌ فه‌رمانده‌یی‌ پێشمه‌رگه‌‌و یه‌كێكی‌ تر له‌باكوری‌ تلسقۆف خۆی‌ به‌هێزێكی‌ پێشمه‌رگه‌ ته‌قانده‌وه‌، چواره‌میش له‌ پشته‌وه‌ی‌ باره‌گای‌ ئاسایش بوو له‌كاتی‌ گه‌ڕان به‌دوای داعشدا، به‌ڵام هیچیان زیانیان نه‌بوو.
سه‌فا ئه‌لیاس: وه‌ك وتم، كاتژمێر پێنجی‌ به‌یانی‌ هێرشیان كرد، 6:30 خوله‌ك چوونه‌ ناو تلسقۆف‌و 7:30ی‌ به‌یانی‌ هێزی‌ پێشمه‌رگه‌ له‌ تلسقۆف كشایه‌وه‌، فڕۆكه‌كانی‌ هاوپه‌یمانان 6:20 خوله‌ك له‌ داعشی دا، جارێكی‌ دیكه‌ پێشمه‌رگه‌ كاتژمێر 10:30 خوله‌ی‌ به‌یانی‌ چووینه‌وه‌ ناو تلسقۆف كه‌ دوو هه‌زار ماڵباتی‌ تێدا ده‌ژی‌، كاتژمێر چواری‌ دوانیوه‌ڕۆ تلسقۆف ده‌توانم بڵێم ئارام بوه‌وه‌، به‌لاَم چه‌ند قه‌ناس به‌ده‌ستێك و داعشی دیكه‌ مابوونه‌وه‌.
جارێكی‌ دیكه‌ پێكدادان له‌ناو تلسقۆف روویداوه‌ له‌گه‌ڵ زیاتر له‌هه‌شت داعش، ئه‌م شه‌ڕه‌ ته‌قه‌یه‌ به‌رده‌وام بوو تا كاتژمێر شه‌شی‌ به‌یانی‌ رۆژی‌ دواتر (چوارشه‌ممه‌ 4ی‌ ئه‌م مانگه‌).
به‌گوێره‌ی‌ زانیارییه‌كانی‌ له‌ ئامێره‌كانه‌وه‌ ده‌مانبیست، یه‌كێك له‌سه‌ركرده‌كانی‌ داعش له‌ناو تلسقۆف مابوه‌وه‌ به‌ڵام بریندار بوو، ئه‌وانیش پێیانده‌وت شه‌ڕ بكه‌ تا شه‌هید ده‌بیت، به‌ڵام سه‌ركرده‌كه‌ كه‌ ناوی‌ ئه‌بو عه‌بد بوو، ده‌یوت نامه‌وێ بمرم‌و وه‌رن رزگارم بكه‌ن، نامه‌وێ بچمه‌ به‌هه‌شت.
هێزی‌ پێشمه‌رگه‌ به‌شوێن ئه‌واندا ده‌گه‌ڕا تا شوێنه‌كه‌یان دۆزیه‌وه‌، له‌وكاته‌دا هێزێكی‌ دیكه‌ی‌ داعش كه‌ ژماره‌یان 50 كه‌س ده‌بوون له‌گوندی‌ باتنایه‌ هاتن بۆ رزگاركردنیان، به‌لاَم پێشمه‌رگه‌ له‌و هێزه‌و ئه‌وانه‌شی‌ دان كه‌ مابوونه‌وه‌، تا كاتژمێر 10ی‌ به‌یانی‌ ته‌واوی‌ تلسقۆف له‌ داعش پاك كرایه‌وه‌، به‌ڵام به‌لاَم له‌و شه‌ڕه‌دا به‌هۆی‌ هاویشتنی‌ رومانه‌یه‌ك مقه‌ده‌م خالد هه‌ركی‌ شه‌هید بوو، لیوا سه‌ردارو مقه‌ده‌م ئیبراهیم-یش برینداربوون.
خه‌ندان: ده‌وترێت ئه‌وكاته‌ی‌ داعش هێرشیكرد هێزێكی‌ ئه‌مریكی‌ له‌تلسقۆف بوون، كاتی‌ شه‌ڕه‌كه‌ له‌وێ مانه‌وه‌ یان زووتر رۆیشتن؟
سه‌فا ئه‌لیاس: ئه‌و هێزه‌ پێش چوونی‌ داعش بۆ ناو تلسقۆف، رۆیشتن.
ئه‌وان تیمێكی‌ راهێنه‌ران بوون‌و ژماره‌یان پێنج كه‌س بوون، من خۆم هه‌واڵم پێدان كاتژمێر 6:10 خوله‌كی‌ به‌یانی‌ كه‌ تلسقۆف چۆڵ بكه‌ن بۆ پشته‌وه‌ی‌ تلسقۆف.
ئه‌وان نزیكه‌ی‌ یه‌ك كیلۆمه‌تر له‌ تلسقۆف دووركه‌وتنه‌وه‌، به‌لاَم داعش به‌ قه‌ناس له‌دووره‌وه‌ لێیانی‌ ده‌دا، گولله‌كانیش به‌ پیكابه‌كه‌یانه‌وه‌ ماوه‌ته‌وه‌.
ئه‌و سه‌ربازه‌ ئه‌مریكیه‌ی‌ شه‌هید بوو (3ی‌ ئه‌م مانگه‌ له‌تلسقۆف شه‌هیدبوو)، یه‌كێك بوو له‌و چوار راوێژكاره‌ی‌ ژووری‌ عه‌مه‌لیاتی‌ هاوبه‌ش كه‌ هاتبوون تا زانیاری بده‌ن به‌ سه‌ركردایه‌تی‌ هاوپه‌یمانان بۆ لێدانی‌ داعش، به‌ڵام داعش له‌و كاته‌دا كه‌ ئه‌وان گه‌یشتن به‌ ئاڕپێچی‌ حه‌وت لێیانی‌ دا، ئه‌وانیش له‌گه‌ڵ هێزی‌ پێشمه‌رگه‌ شه‌ڕی‌ داعشیان كرد، دوای‌ یه‌ك كاتژمێر له‌شه‌ڕكردنیان، كاتژمێر 9ی‌ به‌یانی‌ به‌ قه‌ناس یه‌كێكیان شه‌هید بوو.
ئه‌و سه‌ربازه‌ ئه‌مریكیه‌ هێشتا گیانی‌ ده‌رنه‌چوو بوو، دوو هه‌لی‌ كۆپته‌ر هاتن‌و یه‌كێكیان پاسه‌وانی‌ ئه‌وی‌ دیكه‌ی‌ ده‌كرد تا برینداره‌كه‌ی ئه‌وانی‌ دیكه‌ش بگوازێته‌وه‌، به‌ڵام دواتر برینداره‌كه‌ گیانی‌ سپارد.
سه‌فا ئه‌لیاس: به‌ڵێ ئه‌وه‌ راسته‌، به‌ڵام پێشووتریش له‌ داعشی‌ ده‌دا، به‌س له‌گه‌ڵ گیان له‌ده‌ستدانی‌ ئه‌و سه‌ربازه‌ به‌ چڕتر له‌ داعشی‌ ده‌داو چه‌كی‌ لێزه‌ری‌ به‌كارهێنا، به‌لاَم هێزی‌ پیاده‌ی‌ سوپای‌ هاوپه‌یمانان نه‌هاتن و به‌شدارنه‌بوون.
خه‌ندان: زۆر باس له‌رۆڵی‌ هێزی‌ له‌شكری‌ تایبه‌ت‌و خۆبه‌خشه‌كان ده‌كرێت به‌جۆرێك ده‌وترێت، ئه‌وان نه‌بونایه‌ ره‌نگ بوو هێزه‌كه‌ی‌ ئێوه‌ بكه‌ونه‌ ده‌ستی‌ داعش، ئه‌وه‌ راسته‌؟
سه‌فا ئه‌لیاس: ئێمه‌ به‌ سێ كیلۆمه‌تر له‌ ساترو كیلۆمه‌ترێك زیاتر له‌ تلسقۆف ماینه‌وه‌، له‌وێ شه‌ڕی‌ داعشمان ده‌كرد تا نه‌توانن هێزی‌ پیاده‌ی‌ زیاتر له‌ پشته‌وه‌ی‌ ساتر بێنن بۆ تلسقۆف، ئه‌وانه‌شی‌ له‌ناو تلسقۆفن به‌ سانایی‌ نه‌توانن رابكه‌ن، به‌لاَم هاتنی‌ له‌شكری‌ تایبه‌تی‌ و خۆبه‌خشه‌كان كاریگه‌ری‌ زۆریان هه‌بوو له‌ شكاندنی‌ داعش.
سه‌فا ئه‌لیاس: له‌رووی‌ جیۆپۆله‌تیك، تلسقۆف ده‌كه‌وێته‌ نێوان میحوه‌ری‌ ناوه‌ران و سه‌دی‌ موسڵ، له‌ تلسقۆف دوو شه‌قامی‌ سه‌ره‌كی‌ هه‌ن یه‌كیان به‌ره‌و ناوه‌ران و ئه‌وه‌ی‌ دیكه‌ش به‌ره‌و سه‌دی‌ موسڵ، ئامانجیان ئه‌وه‌بوو ئه‌و دوو میحوه‌ره‌ له‌تلسقۆفه‌وه‌ هێرشیان بكه‌نه‌سه‌رو داگیری‌ بكه‌ن.
سه‌فا ئه‌لیاس: به‌گشتی‌ 14 پێشمه‌رگه‌ شه‌هید بوون، به‌شی‌ زۆریان به‌ قه‌ناس شه‌هید بوون، 70 پێشمه‌رگه‌ش بریندار بوون، ئه‌مه‌ش به‌به‌راوردكردنی‌ ئه‌و هێرشه‌ گه‌وره‌یه‌ی‌ داعش كه‌ ژماره‌یان 300 كه‌س زیاتر ده‌بوون‌و به‌ 35 ئۆتۆمبێلی‌ گولە نه‌بڕو بۆمبڕێژكراوه‌وه‌، وای‌ ده‌بینم ئه‌مه‌ سه‌ركه‌وتن بوو بۆ پێشمه‌رگه‌.
