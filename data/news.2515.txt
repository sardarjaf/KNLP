ئاژانسی ھاریکاری ئاسایش و بەرگری سەر بە وەزارەتی بەرگری ئەمریکا رایگەیاند، حکومەتی وڵاتەکەی رەزامەندبووە کە بە بەھای یەک ملیار و ٩٥٠ ملیۆن دۆلار بۆمبی زیرەک و مووشەکی جۆری (ئەی ئای ئێم ٩ ئێم سایدویندەر) و چەند جۆرێک تەقەمەنی دیکە بە عێراق بفرۆشرێت بۆ بەکارھێنانی لەلایەن ئەو فڕۆکە ئێف-١٦انەی کەپێشتر واشنتن بە بەغدادی فرۆشتبوو.
ئەوەشیخستەڕوو کە رۆژی ١٥ی ئەم مانگە کۆنگرێسیان لە گرێبەستەکە ئاگادارکردۆتەوەو ئەوانیش ٣٠ رۆژیان لەبەردەمدایە ئەگەر بیانەوێت رایبگرن، بەڵام رەتکردنەوەی ئەو گرێبەستانە لەلایەن کۆنگرێسەوە زۆر دەگمەنە، چونکە پێشتر حکومەت زۆر بە وردی لێکۆڵینەوە لە گرێبەستەکان دەکات.
ئاژانسی ھاریکاری ئاسایش و بەرگری سەر بە پنتاگۆن راشیگەیاند، گرێبەستەکە پێویست دەکات کە نزیکەی ٤٠٠ کارمەندی ئەمریکی تا ساڵی ٢٠٢٠ بۆ عێراق رەوانە بکەن.
تەئکیدیشکردەوە لەوەی گرێبەستەکە و رەوانەکردنی مووشەک و تەقەمەنی زیاتر بۆ فڕۆکە ئێف ١٦کانی عێراق رۆڵیان دەبێت لە پتەوکردنی ئاسایشی نەتەوەیی ئەمریکادا.
