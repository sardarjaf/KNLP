شانۆی نەبینراو بەشێکی تر  لە جۆرو میتۆد و کارکردنی سەنتەری (T.o ) یە.
ئەم جۆرە شانۆییە تێکستێکی سەرەتایی نووسراوی هەیە.
بێگومان گۆرانکاری بەسەردادێت کاتێک سەیرکەران خۆهەڵدەقورتێنە ناو گەمەکەوە و بەشدار دەبن .
بەبێ ئەوەی بینەر خۆی هەست بکات، کە بۆتە ئەکتەرو روڵ دەگێرێت و هەرخۆشی ئاراستەی رووداوەکان دەگۆرێت.
بە پێچەوانەی شانۆی سەکۆ کە بەشداران ساز و ئامادە دەکرێن و ئاگادارن لەوەی بۆ بینینی نمایشێک دێن.
بەڵام  بەشدارانی شانۆی نەبینراو بە هیچ شێوەیک ئاگاداری ئەوە نین کە بوونەتە بینەری نمایشێک، یان بوونەتە ئەکتەر لە نمایشێکدا.
چۆنێتی کارکردنی شانۆی نەبینراو بەو شێوەیە دەبێت، کە ئەندامان و ئەکتەرەکانی گروپەکە تێمایەک یان بابەتێک هەڵدەبژێرن، کە دەبێتە جێی سەرنج راکێشانی ئەوانەی دەبنە سەیرکەری ڕوداوەکان یان شانۆییەکە.
لەسەرئەو بابەت و تێمایەی کە پرسی رۆژە، تێکستێکی زۆر بچوک دەنووسن، هەرچەندە دەبێت ئەکتەرەکان و گروپەکە بەو شێوەیە خوێندنەوەیان بۆ ڕۆڵەکەیان هەبێت کە وەک ئەوەی لەبەردەم بینەرێکی شانۆیی و لە شانۆییەکی ئاسایدا بن.
پاش مەشق و پرۆڤەیەکی تەواو کارەکەیان نمایش دەکەن لە شوێنێک کە شانۆ نی یە، لەبەردەم  خەڵکانێکدا کە بینەری شانۆ نین.
بەرێکەوت کەوتوونەتە بەردەم ئەم نمایشە.
کاتێکیش سەیرکەرانی گەمەکە بەشداری دەکەن لە نمایشەکەدا نازانن کە لە ناوەڕاستی یاریەکەدان و بوون بە ئەکتەر.
بوال، دەڵێت‌: (ئەمە ئەو شانۆیەیە کە هیچ شێوازێکی‌ جیاکردنەوەی‌ جەماوەر و ئەکتەر نامێنێت‌ و تەنانەت بەشداربوونی‌ بینەرانیشی‌ تیادایە کە ڕۆڵیان دەدرێتێ‌ و کاریان لەگەڵدا دەکرێت‌، ئەم شێوازەش لەو شوێنانەدا جێبەجێ‌ ناکرێت‌ کە تایبەت بۆ شانۆ تەرخانکراوە، چونکە تێکەڵبوونێک لەنێوان جەماوەر و نمایشکاراندا هەیە.
ئەم شێوازی‌ نمایشە ئەگەر تێکستیشی‌ هەبێت، ئەوە تەنیا بۆ خۆئامادەکردنی‌ بەرەو ڕووبوونەوەی‌ بینەرە، چونکە بابەتەکان لەکاتی‌ نمایشدا هەڵدەبژێررێن)
شانۆی نەبینراو، جۆرێکی کاریگەرە کەوا لە مرۆڤ دەکات زیت و ووریا بێتەوە.
بەهۆی ئەو نیازەی کە شانۆی بینراو هەیەتی، و نەزانراوە لەلایەن سەیرکەران و بینەرانەوە.
کاردانەوەی سەیرکەر و بینەران وەک بینەرێکی شانۆیی ئاسایی نیە، بۆیە لە کاردانەوەی شانۆی نەبینراوەدا بینەر خۆی زیت دەکاتەوە.
لەو کاتەدا دەبێتە سیاسیەکی راستەقینە.
مرۆڤ هەر شوێنێکدا نمایشی شانۆی نەبینراو بکات، مانای وایە کە مرۆڤ نمایشی خۆی دەکات.
لەدەرەوەی شانۆ، لەبەردەم خەڵکیدا کە بینەری شانۆ نین.
بەشێوەیەکی ئاسانتر بڵێین دەتوانرێت لە قاوەخانەیەکدا.
لە شوێنی کەل و پەل فرۆشتندا، لە ناو شەمەندەفەر و تەرمیناڵەکاندا.
لەبازارو شەقامەکاندا دەتوانرێت ئەو نمایشە بکرێت.
کەسێک کە ڕێکەوتی ڕووداوەکانی ئەو نمایشە دەکات خۆی لە بەیەک گەیشتنێکدا دەبینێتەوە.
لە ماوەی کاتی بەرداوامی نمایشدا، کەسی سەیرکەر هەرگیز خەیاڵی بۆ ئەوە ناچێت کە لەبەردەمی نمایشێکی شانۆییە و ئەوانیش ئەکتەرن.
شانۆی نەبینراو ئەوەیە کە بینەران بە هەموو ڕۆحیانەوە لە ڕوداوەکاندان و کاردانەوەشیان لەسەر ڕووداوەکان دەبێت.
وەک ئەوەی کە بەڕاستی لە ڕەوشێکی راستەقینەدابن.
ئەو ڕوداوەش کە ڕوودەدات پرسێکی راستەقینەیە و پرس و کێشەی سەرەکیمانە و پرسیاری لێدەکەین.
بەهەمان شێوە شانۆی نەبینراو هەر لە سەر دەستی بواڵ لە ساڵەکانی 1970 ندا گەشە دەکات و دەبێت بە بەشێک لە میتۆد و کارکردنیان لە شانۆی چەوساوەکان، کە نیگای لەسەر چەوساندنەوەو پرسە کۆمەڵایەتیەکان بوو.
تووند و تیژی سێکسی ئەم تێمایە شانۆییە، لە میترۆی  Linjenــ Vhateau de Vincenne نمایش کرا.
بواڵ بە مشێوەیە دەیگێڕێتەوە،  هەمیشە ئەو فارگۆنانەمان هەڵدەبژارد کە نزیکترین فارگۆن بوو لە فارگۆنی پلە یەک، کە کەوتبووە ناوەڕاستی شەمەندەفەرەکەوە.
یەکەم قۆناغ: هەموو گرووپوکە جگە لە دوو ئەکتەر لە وویستگەی یەکەم سەردەکەون، نمایشەکەش بەم جۆرە دەست پێدەکات، کە دوو ئەکتەری کچ لە نزیک دەرگای فارگۆنە راوەستاون، ئەکتەرێکی کچی تر لە پێشی هەمان فارگۆندا لە تەنیشت کورە ئەکتەرێک دانیشتووە، دایک و منداڵێک لە داواوەی  لەهەمان فارگۆندا دادەنیشتوون کە ئەوانیش بە هەمان شێووە ئەکتەرن، باقی ئەکتەرەکانی تر پەرش و بڵاو دەبنەووەو هەر کەسەو لەسەر کورسیەک دادەنیشێت، کاتێک شەمەندەفەرەکە بەڕێدەکەوێت، لە ساتەکانی سەرەتادا هیچ ڕوونادات، هەرکەسە سەرقاڵی خوێندنەوەی ڕۆژنامەیە، یان لەگەل هاوڕێکەی یان موسافیرەکەی تەنیشتی خەریکی قسەکردنە.
دووەم قۆناغ: لە وویستگەی سێیەمدا کورە ئەکتەرێک سەردەکەوێت و لە تەنیشت کچە ئەکتەرێکی گەنج دادەنیشێت، یاخود ڕادەوەستێت ئەگەر جێگا نەمابوو، پاش کەمێک کورە ئەکتەرەکە قاچ بۆ لای قاچی کچەکە درێژ دەکات و خۆی تێهەڵدەسوێ، کچەکە ئەکتەرکەش بەم رەفتارەی کورەکە قاڵس دەبێت و بە کورەکە دەڵێت بۆ وا دەکەیت؟.
کورەئەکتەر دەڵێت: هیچ نەبوو هەروا بەڕێکەوت بوو، هیچ لە موسافیرەکان قسەناکەن و پەرچەکرداریان نابێت.
پاش تاوێکی تر کورەکە قاچ دەخاتە ناوگەڵی کچەکە و لە گەڵیشیدا دەست بە ڕانی کچەکەدا دەهێنێت، کچە گەنجەکەش زۆر بە تووندی و بەدەنگی بەرز وەڵامی دەداتەوە و نارەزایی دەردەبڕێت، بەلام لەلایەن موسافیرەکانی ناو فارگۆنەکەوە، هیچ وەڵامێک نابیسترێت، و کەس گوێی ناداتێت، کەس هەڵی نەدایەو بەرگری لەو کچە نەکرد.
کچە گەنجەکە شوێنەکەی خۆی بەجێدەهێڵێت، لە کورسیەکانی پێشی فارگۆنەکەوە دادەنیشێت.
لەوێدا  لە تەنیشت کورە ئەکتەرێکی تونسی ڕادەوەستێت، کورە هێرش بەرەکە کە جارێکی تر لێ دەچێتە پێشێ و کوەڕە ئەکتەرە توونسیەکەش ئەو هەلە دەقۆزێتەوەو کەمێک هاوکاری دەکات.
لێرەدا قۆناغی دووەم تەواو دەبێت.
قۆناغی سێیەم:  لە وویشتگەی سێیەمدا کوڕە ئەکتەرێکی زۆر قۆز و جوان و بەدەن ماسولکەدار دێتە سەردەکەوێ و دێتە فارگۆنەکەوە، کاتێک دێتە فارگۆنەکەوە، سەرنجی ئەو دوو کچە فێمینیستەی کە لای دەرگاکەوە وەستاون ڕادەکێشێت، کچەکان دەست دەکەن بە قسەو باس لەبارەی جوانی و ماسولکە و لەشولاری کورەکە، دوای تاوێک یەکێک لە کچەکان هەرچەندە خۆی سەعاتی لە دەستایە،  پرسیار لە کوڕەکان دەکات و پێی دەڵێت کاتژمێر چەندە؟ پاشان کچەکە پرسیار لە کورە قۆزەکە دەکاتەوەو لێی دەپرسێت، کە لە چ  وویستگەیەک دادەبەزێت؟.
کورەکە بە نارەزاییەوە دەڵێت: کە من هیچ پرسیارێکم لە ئێوە نەکردووە کە لە چ وویستگەیەک دادەبەزن!
ئەم هەموو پرسیارکردنە چییە؟ کچەکە دەڵێت: ئەگەر تۆ پرسیارت لێبکردمایە پێم دەووتیت!
من لە وویستگەی  Republiau دادەبەزم، بەڵام ئەگەر تۆ لەگەڵمدا بێیت، ئەوا کاتێکی خۆش بەسەر دەبەین.
کاتێکیش ئەو قسانەی دەکرد لە گەڵیشیدا دەست دەهێنا بە ڕوومەت و گیانی کوڕەکەدا، موسافیرەکانی ناو فارگۆنی شەمەندەفەرەکە بە چاوی حەپەسان و تێرامانەوە سەیریان دەکرد.
کوڕەکە وویستی بچێتەلاوە، کچەکە ڕێی پێنەداو داینیشاندەوە و وتی: دەزانیت تۆ کوڕێکی زۆر قۆز و سێکسیت، ئارەزووی ئەوە دەکەم ماچت بکەم، کورەکە وویستی هەڵبێت، بەڵام دووکچە فێمینستەکە گرتیان و نەیانهێشت، ئاماژەیان بەوەدا کە مافی خۆیانە ئەو کوڕە ماچ بکەن.
لەم حاڵەتەدا زۆربەی موسافیرەکان وەڵامیان دایەوە، ناڕەزاییان دەربڕی و هەڵوێستی خۆیان نیشان دا دژی کچە فێمینستەکان، دوای ئەوەی زۆربەی موسافیرەکان خۆیان لە بابەتەکە هەڵقورتاند، و قسەوباسیان لەسەر ڕووداوەکە کرد.
ئەکتەرەکانی تیش کە بە فارگۆنی شەمەندەفەرەکاندا بڵاوبوونەتەوەو دانیشتوون،  و گوێ لە قسەو باس و نارەزایەکانی موسافیرەکان دەگرن.
لە پاشاندا،  کچە فێمینیستەکە کە هێرشی کردە سەر کورەکە،و   ئەو کچەی یەکەمجار هێرشی کرایەسەر دێنە لای ئەو خەڵکانەی کە بەرگریان لە کورەکە کرد، وەلامی ئەو خەڵکەیان دایەوە ئاماژەی بەوەکرد کە ئەو کچانە مافی خۆیانە دەست بۆ ئەو کوڕە بەرن و هێرشی بکەنە سەر،  کچەکەی یەکەمجار کە ناڕەحەتیان کرد ووتی: ئەی باشە تۆزێک لەمەوبەر کوڕێک نارەحەتی کردم بۆ کەستان قسەتان نەکرد و هەڵوێستان دەرنەبڕی، جا ئەگەر کوڕێک مافی ئەوەی هەبێت هێرش بکاتە سەر کچێک و تەحەروشی پێبکات، ئەوا ژنیش ئەو مافەی هەیە کە تەحەڕوش بکات و ‌هێرشی سێکسی بکاتە سەر کورێک و حەزی لێبکات.
قۆناغی چوارەم:  کچی یەکەم کە هێرشی کرایە سەر لەگەڵ کچەفێمینست و هاوڕێکەی پێکەوە هەوڵ دەدەن هێرش بکەنە سەر کوڕی یەکەم، باقی ئەکتەرەکانی تر مانەوە بۆ ئەوەی گوێ لە قسەو بۆچونەکانی موسافیرەکانی ناو فارگۆنەکە بگرن، بزانن بیر و ڕاو بۆچونیان چییە؟ لەگەلیشیدا سەرنشینەکان بەلای گفت و گۆدا ڕابکێشن، بۆ ئەوەی پیشانی بدەن کە توندو تیژی سێکسی و تەحەروش پێکردن چ بێمێشکیەکە، کە لە لە میترۆکانی پاریس و شوێنەکانی تر ڕووبدات.
جا بۆ ئەوەی سەرجەم سەرنشینەکانی ناو فارگۆنەکە لەو رووداوە ئاگادربێت، دایکەکە کە خۆشی ئەکتەرە لەگەڵ منداڵەکەدا کە لەدواوە دانیشتوون، بە کورەکەی دەڵێت بزانە چی ڕوویداوە؟ منداڵەکەش دەچێتە پێشێ و تۆزێک گوێیان لێدەگرێت و گوێی هەڵدەخات، بە هەموو هێزیەوە و بەدەنگی بەرز هاواردەکات و ڕووداوەکا بۆ دایکی دەگێڕێتەوە، بۆ ئەوەی هەموو سەرنشینەکانی ناو فارگۆنەکەش گوێیان لێبێت، بەم جۆرە هەموو ڕووداوەکە بەناو خەڵکەکەدا بڵاو بۆوە.
بواڵ دەڵێت ئەو چەند جارەی کە دیمەنەکەمان نمایش دەکرد، هەندێک ئێپیسۆدێکی (episoder) (ڕووداوی بچوک)ی بەزم هێنەر ڕوویدەدا، بۆ نموونە جارک ئافرەتێکی زۆر بەتەمەن هاواری کرد، ئەو کچە حەقی خۆی بوو دەست بۆ ئەو کورە بەرێت، چونکە بەراستی کوڕەکە قۆز، ماسولکە جوان و سێکسی بوو، پیاوێکی تر کە زۆر بە ناسروشتی و حەماسەوە بەگری لە تێۆری مافی نێرینە دەکرد، ووتی ئەوە یاسای سروشتە کە پیاو وابکات، زۆر ناقۆڵاو شاز دەردەچێت دژ بە یاسای سروشت و مافەکانی نێرینە بووەستینەوە کاتێک ژنێک رەفتارێکی بەو شێوەیە بکات.
پیاوێکی تر بۆچونێکی زۆر خراپتری دەربڕی ووتی: کاتێک کە ژنێک تەحەروشی سێکسی پێدەکرێت، هەمیشە خەتای ژنەکەیە، چونکە ئەوە بزانە شتێکی هەر کردووە.
ئەوپیاوەی پێشتر کە بەناوی یاساکانی سروشت، بەرگری لە مافی پیاوکرد، بەتەنیشت ژنەکەیەوە دانیشتبوو، کوڕە تونسیەکی ئەکتەرێکیش لە تەنیشتیانەوە بوو، لە کاتی گفت و گۆکاندا لە یەکیان گیر کرد، هێندەی نەمابوو دەستبەنە یەخەی یەکتر.
کوڕە تونسیەکە وەڵامی پیاوکەی دایەوەو ووتی: بەراستی مەخسەدت وایە، پیاو ئەو حەقەی هەیە دەست بێنێت بۆ ژنان و خۆی تێهەڵساوێت لە میترۆکاندا؟
کوڕە تونسیە ئەکتەرەکە: کەمێک هەڵچوو، ئەها!
لەو حالەتەدا بەیارمەتی خۆت تۆزێک خۆم بە ژنەکەتەوە دەنوسێنم، دەستی پێدادەهێنم و مەمکی دەگرم، کورە تونسیەکە هەوڵی دا خۆی لە ژنی کابرا هەڵسوێ، لەوێدا خەریک بوو شەرێکی گەورە بقەومێ لە نێوان کابراو کوڕە ئەکتەرەکەدا.
کورەکە ناچار بوو  داوای لێبووردن بکات و لە فارگۆنەکە هاتەخوارێ، وویستگەیەک پێشتر دابەزی لەو وویستگەیەی کە خۆی بەتەمابوو دابەزێت.
جارێک لە جاران کە ئەم دیمەنەیان نمایش دەکرد بوو بە سکەنداڵێکی گەورە، شتێکی چاوەڕوان نەکراو ڕوویدا، شەمەندەفەرەکە ناچاربوو لە وویستگەیەک وەستا، هەموو سەرنشینانی ناو فارگۆنەکانی تر کۆبوونەوە بۆ سەیرکردنی ئەو ڕووداوانەی کە ڕوویدەدا، هەموو ئەکتەرەکان لە پلاتفۆرمەکە ( سەکۆی وەستانی شەمەندەفەر)ەکە کۆبوونەوە، لەوانە، یەکەم کوڕی هێرشبەر، ئەو کچەی هێرشی کرایەسەر و سەرجەم ئەکتەرەکان و گفت و گۆیەکی زۆر دوورو درێژ دروست بوو، لەگەلیشیدا سەرجەم ئەکتەرەکان تەواو خۆیان تەیار کردبوو لەسەر تێمای ئەو بابەتە لەگەڵ موسافیرەکان بۆ گفت و گۆ.
بەرئانجامی ئەو گفت و گۆیەی ئەو ڕۆژە، زۆر بە ڕوونی خەڵک گەیشتنە ئەو باوەڕەی کە چ پیاو بێت یان چ ژن، ئەو مافەیان نییە کە هێرش بکەنە سەریەک، و تەحەڕوشی سێکسی بە یەکتر بکەن.
بواڵ دەڵێت لەم چەشنە دیمەنە و لە جۆری شانۆی نەبینراو زۆر پێویست بوو بۆ ئەوەی کاریگەریەکی سیاسیانەی هەبێت.
هەروەها بواڵ ئاماژە بۆ ئەوە دەکات، کە لە پاریس پەنجا گرووپی شانۆیی پێکهێنا، و پێنج سەد جار لەم جۆرە نمایشەیان نمایش کردووە، ئەم جۆرە نمایشە ئەوەندە کاریگەری هەبوو لەو کاتەدا هێرش کردن و تەحەروشی سێکسی زۆر زۆر کەمیکرد یاخود بەچەشنێک هەرنەما، هێرشکەرەکان بەرگوێان دەکەوت کە دەشێت رۆژێک لەرۆژان خۆشیان هێرشیان بکرێتەسەر.
