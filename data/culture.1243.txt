مامۆستاكان له‌دوای شكاندنی بایكۆته‌كه‌یان گریان، گریان چونكه‌ له‌پشتیانه‌وه‌ شمشێرێكی نادیار له‌سه‌ر ملی خۆیان و خانه‌واده‌كیانیان به‌رزكراوه‌ته‌وه‌، ده‌نا مرۆڤ كۆیله‌ نییه‌ به‌بێ به‌رامبه‌ر بچێت كاربكات.
له‌پشت ئه‌م گریانه‌وه‌ (نائومێدییه‌كی تاڵ) ئاماده‌یه‌ به‌رامبه‌ر كۆمه‌ڵگه‌یه‌ك له‌ناو (داڕزانی ئه‌خلاقی) گه‌وره‌دا گینگڵ ده‌دات.
له‌ناو دیكادێنزی مۆڕاڵی گه‌وره‌دا له‌گه‌ڵ دوروونی خۆی و ژیانی خۆیدا خۆی كۆپیده‌كاته‌وه‌.
دیكتاتۆره‌كان به‌رده‌وامی سیاسیان نابێت هه‌تاوه‌كو له‌ناو ماڵه‌كاندا، له‌قو‌تابخانه‌كاندا، له‌فه‌رمانگه‌كاندا، له‌ناو تاكسییه‌كاندا، له‌ناو ڕێكخروه‌كانی ژنان و نوسه‌ران و هونه‌رمه‌ندان و پزیشكه‌كاندا بوونیان نه‌بێت، هه‌تاوه‌كو له‌ناخی هه‌ریه‌كێكدا له‌كۆمه‌ڵگه‌دا به‌هێمنی دانه‌نیشتبێت .
مامۆستا ناڕازییه‌كان له‌دژی ده‌سه‌ڵات و له‌ڕێگه‌ی داواكردنی موچه‌وه‌ ده‌یانه‌ویست دژی ئه‌و هه‌موو دیكتاتۆرانه‌ بوه‌ستن كه‌له‌هه‌موو سووچ و په‌نایه‌كدا خۆیان كۆپیده‌كه‌نه‌وه‌، له‌په‌یوه‌ندی نێوان نێرومێی ئه‌م كۆمه‌ڵگه‌یه‌وه‌ درێژده‌بۆته‌وه‌ تاوه‌كو گه‌یشتۆته‌ گه‌مه‌كانی سیاسه‌ت و ئه‌كته‌ره‌ سیاسییه‌ پۆپۆلیسته‌ گه‌نده‌ڵ نمایشكاره‌كان .
مامۆستا ناڕازییه‌كان مه‌زنده‌یان ده‌كرد له‌وانه‌وه‌، سه‌ره‌تای (كولتورێكی دیكه‌) و (ڕیفۆرمێكی دیكه‌) و گوتارێكی سیاسی دیكه‌ ببێته‌ پشت و په‌نایان، مه‌زنده‌ییان ده‌كرد كۆی (كۆمه‌ڵگه‌ی خه‌یاڵبۆكراو) په‌یوه‌ندییان پێوه‌بكات و له‌گه‌ڵیاندا ژیانیان بگۆڕن.
به‌ڵام له‌كاتێكدا ژنه‌كان له‌م كۆمه‌ڵگه‌یه‌دا به‌شیش و بلۆك ده‌كوژرێن، ئیسلامییه‌كان ئۆپۆزیسێۆنن به‌خۆیان و سه‌وابته‌ ئاینیه‌كانیانه‌وه‌، پۆپۆلیسته‌كان نوسه‌ری نمره‌ یه‌ك و ئه‌كته‌ری سیاسین، بازرگانه‌كانی شۆڕش دژه‌گه‌نده‌ڵین و مێگه‌لی جنێوفرۆش كولتوری میدیای هه‌بوون … ئیدی هیچیتر نامێنته‌وه‌ بۆ ئه‌وه‌ی ده‌سه‌ڵاتی هه‌بوو به‌هێزتر نه‌بێت له‌جاران .
گریانی مامۆستاكان نائومێدیه‌ك بووو له‌كۆی كۆمه‌ڵگه‌ ، پێشئه‌وه‌ی نائومێد بن له‌سه‌ركه‌تن یان تێكشكاندنی بایكۆته‌كانیان، له‌و شه‌ڕه‌ی كه‌به‌شێكی كۆمه‌ڵگه‌ له‌دژی به‌شه‌ دیكتاتۆرییه‌كه‌ی ناوخۆی به‌رپای كردووه‌ …
له‌گه‌ڵ ئه‌مانه‌دا گریانی مامۆستاكان كایه‌كه‌ی دیكه‌ی (هۆشمه‌ندی كۆمه‌ڵایه‌تی) گه‌وره‌یه‌ ، وورده‌، وورده،‌ ئه‌و هۆشمه‌نده‌ نوێیه‌ بیناده‌كات كه‌له‌داهاتوودا، سه‌ره‌تا، فاشیسته‌كانی ناو ماڵه‌كان ده‌رده‌كات، پاشان دیكتاتۆره‌كانی ناو ڕۆحی كۆمه‌ڵگه‌ فرێده‌داته‌ ده‌ره‌وه‌ .
لێره‌وه‌ ئه‌م گریانه‌، ،ئه‌م هۆشمه‌ندییه‌ تاڵه‌، هه‌ڵگری ئه‌و ڕۆحه‌ نوێیه‌یه‌ كه‌كۆمه‌ڵگه‌ی كوردی (ناخود ئاگا) لێیی ڕاده‌كات و به‌دوویدا ده‌گه‌ڕێت .
ئه‌م گریانه‌ به‌خته‌وه‌ری كردم ، چونكه‌ هه‌ڵگری ئومێدێكی گه‌وره‌یه‌، هه‌موو (هۆشمه‌ندییه‌ تاڵه‌كان) به‌درێژایی مێژووی مرۆڤایه‌تی هه‌ڵگری ڕۆحێكی مه‌شقكاری جوان بوون له‌دژی داڕزانێكی گه‌وره‌ كه مرۆڤ ده‌یه‌وێت له‌ناخی خۆیدا فڕبداته‌وه‌ ده‌ره‌وه‌.
كۆمه‌ڵگه‌ كاتێك ده‌گاته‌ لێواره‌كانی هۆشمه‌ندی تاڵ ، ئیدی به‌دوای بوونێكی دیكه‌ی خۆیدا ده‌گه‌ڕێت، لێره‌وه‌ كۆمه‌ڵگه‌ مه‌شقده‌كات له‌سه‌ر دۆزینه‌وه‌ی تاڵیه‌كانی ناو هه‌ناوی خۆی، بۆ ئه‌وه‌ی تاڵییه‌كانی ده‌ره‌وه‌ی ڕۆحی فڕبداته‌ ته‌نه‌كه‌خۆڵه‌كانی مێژووه‌ وه‌.
(هۆشمه‌ندی تاڵ) ئه‌و گریانه‌ بوو كه‌ئه‌مشه‌و له‌ناو مامۆستایانی ناڕازیدا سێبه‌ره‌كانی خۆی په‌رشكرده‌وه‌، وه‌ك خێوه‌كه‌ی ماركس و ئه‌نگلز وه‌هابوو ، به‌سه‌ر ئه‌م هه‌رێمه‌دا و له‌م گریانه‌دا خۆی نیشانداین .
