كەس بە دورستی نە یدەزانی بۆَچی نەبەز لە دوای نیشاندانی رەزامەندی خۆشەویستی‌و بەیەك گەیشتنی یەكەم ژوانی لاڤەی دڵدارو شێت و شەیدای، خۆی لەسەر بانی یەكێك لە باڵاخانە بەرزەكان  فرێدایە خوارەو خۆی كوشت.
بۆ ماوەی دووسالێك دە چوو نەبەز ئاشقی كچێكی باڵا بەرزی كەمەر باریك و قژ زەردی چاوكاڵی بە لارو لەنجە ببوو، چیرۆكی خۆشەویستی نەبەز بۆ ئەو كچە زۆر بەسادەییەوە دەستی پێكرد، رەنگە پیتان سەیربێت كە  نەبەز هێندە بە قوڵی ئاشقی لاڤە ببوو زۆر جار پێی دەگوت: گەر حەزبكەیت نەك تەنیا گیانی خۆم بەڵكو هەموو مرۆڤایەتی دەكەمە قوربانی یەك چركە ساتی تۆ.
چیرۆكی خۆشەویستی نەبەزو لاڤە نمونەی چیرۆكی خۆشەویستیەكی راستەقینەبوو، بەڵام زۆر سە یرو سەمەرەشی تێدا بوو خۆشیان نەیان دەزانی چۆن كەوتونەتە داوی خۆشەویستی یەكترەوە، لاڤە گوتبووی: ئەورۆژەی كە یەكەم جارم بوو، روو بەروو نەبەز ببینم هەر ئەو رۆژەش بوو، كە خۆی كوشت.
رەنگە هەمووتان بپرسن ئەی چۆن دووساڵ یەكتریان خۆش وستوووە دیدەنیشیان نەبینیووە، رۆژێك بەرلە ژوانەكەیان نازانم بۆ خۆی هەمووشتێكی بۆ باسكردم هەروەك بڵێیت من ئەفسەری پشكێنەر بم‌و ئەو یش تاوانبارێكبێت‌و دان بە تاوانەكەیدا بنێت پێگوتم"دڵە تۆ تاكەكەسیت كە بە و نهێنیەم بزانیت كە من زۆر زۆر ئالودەی ئەو خۆشەویستیەم بۆمن وەكو جەنگ وایە ئیتر تازە ناتوانم بكشێمەوە گەر بە گیانیش بێت ئامادەم باجی بۆبدەم"
نەبەز لەسەر قسەكانی بەردەوام بوو گوتی"یەكەم چیرۆكی ئاشقبوونەكەم بۆ ئەوە دەگەرێتەوە، كە دەستپێكێكی خەیاڵاوی‌و سەیربوو، رەنگە هەرباوریشم پێنەكەیت بەڵام ئەوە راستیكەی نێوان من‌و لاڤەیە، من لاڤەم نەدەناسی و هەستم بە بونیشی نەدەكرد رۆژێكیان لە سەر فەیسبووك لایكێكی لەسەر یەكێك لەوێنەكانم كرد، منیش خۆت دەزانی كوڕێكی سەرگەرم‌و تینوی خۆشەویستیم هەربۆیە زوو دوای لایكەكە كەوتم و چومە نێو لاپەرەی لاڤەو لایكێكم بۆكردەوە، دیاربوو هیشتا هەر لەخت مابوو، بۆیە بێ وەڵام نەبوو نووسیی (مێرسی) ئەوەی راستی بێت هەر نەشم زانی مانای چیە؟ بەڵام بەزووی منیش نووسیم(sp) دڵە گیان ئەمە بناغە ی یەكەم  هەستی هۆگریمان بوو، چیت لێ بشارمەوە، زۆرجار لەكچان خۆیانم بستبوو، هەمیشە ئەو كوڕانەیان خۆش دەویت خۆیان بەدوور دەگرن.
بۆیە منیش ماوەیەك بێدەنگیم هەڵبژارد ئەمەش بۆمن وەخێر گەرا، رۆژێك فیسبوكەكەی خۆم كردەوە بینیم لاڤە لەسەر وێنەیەكی منی نوسیبوو (nicha)، منیش هەرزوو تیلێكم بۆ هاورێیەك كرد‌و ماناكە پێوتم، منیش لەخۆشیاندا باڵم دەگرت كچێك پێی گووتم جوانی، هە ربۆیە ئەو رۆژە تا ئێوارە بێ پسانەوە سەیری ئاوێنەم دە كرد.
بۆم نووسی چاوت جوانن، دڵەگیان هەر ئەمەش بووە هۆی ئەوەی كە داوای ئاددی لێبكەم و ئەویش قبوڵی كرد‌و دواتر كەوتنیە هەواڵ پرسین‌و تەمەن‌و شارو  دانیشتن، حەزو خولیا‌و هەموو ئەو شتانەی بۆناسینی بەرامبەر پێویست بوو، دواتر هەردووكمان بووینە (ئادمین)ی گەورەترین پەیجی خۆشەویستی‌و زۆرترین لایكمان هەبوو، ئیتر وامان لێهات شەو نیوە شەو، رۆژی وا هەبوو تا ئێوارە‌و شەوی واش هەبوو رۆژمان بە چات كردن لەگەڵ یەكتر دەكردەوە ، بۆیە زۆر جار پێم دەگووت لاڤە گیان هەرچی وشەی دنیا هەیە  بۆتۆی بنوسم كەمە.
دڵە با سەرت نەهێشێنم دواتر یاهوو سكایپ و ژمارەی تیلمان گۆریەوە، زۆر جار بە دیار قسەكردنەوە دەخەوتین هەمیشە دایكم پێی دە گوتم نەبەز رۆڵە تۆ گەر وا بروات یان كوێر دەبیت، یاخود كەڕ، ئیتر بخەوە گیانەكەم.
وشەی خۆشەویستی نەما، هەست و دەربڕین و هەموو رستە جوانەكانی نێو كتێبەكان شعرە ناسك‌و تەڕوتازكان، چیرۆك‌و داستانەكانی عیشقمان گۆڕیەوە، من چەند ئەوم خۆش دەویست ئەویش دەهێندەی من، زۆرجار لە تیل دەگریاو دەیگوت: نەبەز گەر یەك شەو لە باوەشی تۆ بام ئیتر ئەو كات بەئارامی سەرم دەنایەوە.
لەگەڵ ئەو گێرانەوەیەدا نەبەز چاوی پردە بوو لە گریان‌و هەناسەی سواردەبوو، منیش دڵی نەبەزی هاورێم دەدایەوە، دەمگوت: باشە ئیستا ئەم هەموو خۆ هیلاك كردنەت بۆچیە؟ بەیانی دەیبینیت!
نەبەز دەنوزایەوە دەیگوت "ئاخ هاورێكەم تۆ عاشق نەبویت نازانی ئازاری چیە، زۆر دەترسم زۆر تۆ هیشتا نازانی رەنجی دووساڵ شەو نخونی، دووساڵ شەكەتی ‌و تامەزۆریی، بە بینینی یەكەم دیمەنی دڵبرەكەت چەندە قوڕسە، شێت دەبم، هاردەبم، بەرگە ناگرم، دەمرم، دڵە دەمرم" منیش بەئاسپایی لێم پرسی ئاخر نەبەز تۆ كچێكت نەبینبێت، چۆن دەزانی شایەنی ئەم هەموو خۆشەویستیەیە؟ ئەویش لەسەر قسەكانی بەردەوام بوو گوتی" زۆر جار داوای وێنەم لێدەكرد زۆر لێی پارامەوە‌و خۆمم بە قوربان دەكرد دوای چەند مانگێ یەك دوو وێنە ی بۆناردم، زۆر زۆر جووان بوو، بەڵام دڵە ئەوەی راستی بێت وێنەكان زۆر روون نەبوون، بەڵام قەدو باڵای قژە خاوەكەی‌ودەم و لێو‌و چاوە جوانەكانی بە جارێ‌ منی حەیران كردوە"
 منیش تۆزێك بەگلیەوە گوتم جا كێ دەڵێ خاوەنی ئەو وێنەیە خۆیەتی؟ نەبەز ئەمەی لەدەمی من قۆزتەوە "راستەكەیت دڵە هەرچەندە من ئاشقبوونەكەم كوێرانەیە، بۆیە هیچم لاگرنگ نیە تەنیا راستگۆیی گرنگترین شتەلای من بۆیە كەوتبومە گومان لێیی، هەر بۆیەش ناچارم كرد كە لە كامیرا خۆیم نیشان بدات، چەند جارێك بینیم هەمان كەس بوو، بەڵام پیرتر دەهاتە بەرچاو، هێندەش ناسك نەبوو، بۆیە دەڵیم ئەم ژوانە هەموو شتێكم بۆیە كلادەكاتەوە ئوی راستی بێت تائیستا بە باشی نەمبینیووە، شوێنەكەی تاریك‌و ناروونە چونكە ئەو بەدزی ماڵەوەی خۆی نیشانم دەدات.
پاشان گوتی لەیەك شت زۆر دوودڵم ئەو هەمیشە دەگریێت‌و دەڵێت نەبەز گیان لەجاران زیاترم خۆش دەوێیت، هیچم لێمەپرسە، یەكترمان بینی هەموو شتێكت بۆ روون دەبێتەوە، دەترسم توشی شتێكی چاوەروانەكراو ببمەوە.
هەرچەندە من زۆر دلی نەبەزم دەدایەوە وام كرد كە بەسەر گومانەكانیدا زاڵببێت، من ئەوەم دوای مانگێك تێپەرین بەسەر پرسەی نەبەز زانی ئەو رۆژەی نەبەز خۆی رێك دەخات، جلێكی جوان پۆشتە لەبەر دەكات خۆی بۆن خۆش دەكات‌و لەسەر كورسی‌و مێزی جێی ژوانەگەیان چاوەروانی هاتنی لاڤەدەكات، لەپڕێكا پیرە كچێكی لەرولا وازی رەشتاڵەی دەم‌و چاو قۆپا‌ولەڕو لەرزۆك، لە سەر كورسەیەكی بەردەم نەبەز دادەنیشێت.
نەبەزیش بە دڵەراوكێیەكی زۆرەوە دەڵێ: تۆ كێی من چاوەرێی لاڤەم، ئەی لاڤە؟ ئەویش بەپێكەنینێكی نا ئومێدیەوە دەڵی مەترسە من خۆم لاڤەم  هاتوم هەمووشتێكت بۆروون بكەمەوە ، وێنەكانی بۆم ناردویت كچی پورم بوو، ئەوەی تیلت لەگەڵ دەكرد كچێكی دراوسێمان بوو، ئەوەی بە ردەم كامیرا‌و شەو رۆژ چاتمان دەكرد‌و تێكەڵ بە هەست‌و خۆشویستی ببوین ئەوە منم خەجیج نەوەك لاڤە، لاڤە  تەنیا ناوی فەیسبوكەكەمە.
