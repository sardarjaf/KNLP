 دوای‌ پێكدادانی‌ هه‌فته‌ی‌ رابردووی‌ نێوان چه‌كداره‌كانیان له‌گه‌ڵ‌ ژماره‌یه‌ك چه‌كداری‌ تر كه‌ گومان ده‌كرێت سه‌ر به‌ رێكخراوی‌ تیرۆریستی‌ داعش بن، بزووتنه‌وه‌ی‌ تاڵیبانی‌ ئه‌فغانستان هۆشداری‌ دایه‌ سه‌رۆكی‌ رێكخراوی‌ تیرۆریستی‌ داعش له‌ فراوانكردنی‌ ده‌سه‌ڵاته‌كانی‌ له‌و وڵاته‌.
محه‌مه‌د مه‌نسور یاریده‌ده‌ره‌ی‌ سه‌رۆكی‌ بزووتنه‌وه‌ی‌ تاڵیبان له‌ په‌یامێكدا رایگه‌یاند: "پێویسته‌ له‌ژێر یه‌ك ئاڵادا جیهاد دژی‌ ئه‌مریكییه‌كان و هاوپه‌یمانه‌كانیان بكرێت"، ئاماژه‌شی‌ به‌وه‌دا كه‌ بزووتنه‌وه‌كه‌ی‌ له‌ ریزی‌ پێشه‌وه‌ی‌ به‌رگریكردندایه‌ دژی‌ هێزه‌ خۆرئاواییه‌كان و هاوپه‌یمانه‌كانیان له‌ ئه‌فغانستان.
ئه‌م په‌یامه‌ی‌ مه‌لا مه‌نسور كه‌ له‌ 1996- 2001 و له‌ماوه‌ی‌ فه‌رمانڕه‌وایی تاڵیبان له‌ ئه‌فغانستان وه‌زیر بووه‌، راسته‌وخۆ ئاراسته‌ی‌ ئه‌بوبه‌كر به‌غدادی‌ سه‌رۆكی‌ رێكخراوی‌ تیرۆریستی‌ داعش كراوه‌.
نووسیویشیه‌تی‌: "ئیماره‌ی‌ ئیسلامی‌ له‌ ئه‌فغانستان (ئه‌و ناوه‌ی‌ تاڵیبان له‌ خۆی‌ ناوه‌) ناچار ده‌بێت به‌رگری‌ له‌ ده‌ستكه‌وته‌كانی‌ بكات"، به‌بێ‌ ئه‌وه‌ی‌ شێوازی‌ كاردنه‌وه‌كه‌ ئاشكرا بكات.
به‌وشێوه‌یه‌ش بزووتنه‌وه‌ی‌ تاڵیبان كه‌ له‌ 2001دا له‌لایه‌ن وڵاتانی‌ ئه‌مریكا و خۆرئاواوه‌ له‌ ده‌سه‌ڵات لابرا و له‌وكاته‌وه‌ كرده‌وه‌ی‌ چه‌كداری‌ دژی‌ حكومه‌تی‌ ئه‌فغانستان و هاوپه‌یمانه‌ بیانییه‌كانی‌ ده‌كات، نیگه‌رانی‌ خۆی‌ ده‌رده‌بڕێت له‌ ئه‌گه‌ری‌ فراوانبوونی‌ ده‌سه‌ڵاتی‌ رێكخراوی‌ تیرۆریستی‌ داعش له‌و وڵاته‌.
توندڕه‌وه‌ سوننه‌كانی‌ رێكخراوی‌ تیرۆریستی‌ داعش چه‌ندین جار رایانگه‌یاندووه‌ كه‌ به‌نیازن سنووری‌ "خه‌لافه‌ته‌كه‌یان" فراوان بكه‌ن، له‌ به‌رامبه‌ردا بزووتنه‌وه‌ی‌ تاڵیبان نیازی‌ نییه‌ ناوچه‌ی‌ كرده‌وه‌ چه‌كدارییه‌كانی‌ فراوان بكات و تائێستا هێرشه‌كانی‌ له‌ ئه‌فغانستان ئه‌نجام ده‌دات.
سه‌ره‌ڕای‌ ئه‌وه‌ی‌ ژماره‌یه‌ك گروپی‌ توندڕه‌و له‌ ئه‌فغانستان دڵسۆزی‌ خۆیان بۆ رێكخراوی‌ تیرۆریستی‌ داعش له‌ مانگه‌كانی‌ دواییدا ده‌ربڕیوه‌، به‌ڵام تائێستا ئه‌و رێكخراوه‌ به‌ ره‌سمی‌ فراوانبوونی‌ ده‌سه‌ڵاتی‌ له‌ ئه‌فغانستان رانه‌گه‌یاندووه‌.
میدیاكانی‌ ئه‌فغانستان، رایانگه‌یاند كه‌ هه‌فته‌ی‌ رابردوو رووبه‌ڕووبوونه‌وه‌ له‌نێوان چه‌كدارانی‌ تاڵیبان و ژماره‌یه‌ك چه‌كداری‌ تردا كه‌ سه‌ر به‌ رێكخراوی‌ تیرۆریستی‌ داعشن له‌ خۆرهه‌ڵاتی‌ ئه‌و وڵاته‌ روویداوه‌.
