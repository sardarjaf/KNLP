پارێزگاری سلێمانی پشتیوانی خۆی بۆ خۆپیشاندانی مەدەنیانەی هاوڵاتیان دەردەبڕێت بەو مەرجەی دوور بێت لە توندوتیژی، راشیدەگەیەنێت: سەرجەم لایەنەكان هاوڕان لەسەر جێبەجێكردنی داواكاری هاوڵاتیان و سەردەمی بەعسیش نییە بە راپەڕین گۆڕانكاری لە حكومەت بكرێت.
هەڤاڵ ئەبوبەكر پارێزگاری سلێمانی، لە كۆنفرانسێكی رۆژنامەوانیدا رایگەیاند:" ئەوەی ئەمڕۆ روویدا خۆپیشاندان نەبوو، بەڵكو كەرنەڤاڵێك بوو بۆ داواكردنی مافەكانی هاوڵاتیان، مامەڵەی هێزە ئەمنییەكانیش لەگەڵ دۆخەكەو خۆپیشاندەران، سەلماندی كە هەردوولا تەواوكەری یەكتر بوون.
وتیشی:" پشتیوانی لەهەر چالاكییەك و داواكارییەكی مەدەنی دەكەین بەو مەرجەی دوور لەهەر بەریەككەوتن و توندوتیژییەك بێت،  هێزە ئەمنیەكانیش ڕووبەڕووی هیچ هاوڵاتییەك نابنەوە، داواكارین هەموولایەك بتوانن سەروسامانی هاوڵاتیان و كەرتی گشتی و كەرتی تایبەت بپارێزن، نابێت هیچ شوێنێكیش بەئامانج بكرێن".
پارێزگاری سلێمانی داواشیكرد، لایەنە سیاسییەكان ململانێكانیان ببەنە ناو هەڵبژاردنەوەو وتی:"  داواكارییەكانیان لەرێگەی سندوقەكانەوە بگەیەنن و هەڵبژاردنێكی دوور لەساختەكاری ئەنجام بدەن.
جەختی لەوەشكردەوە كە داواكارییەكانی هاوڵاتیان داواكاری رەوان و ئەوانیش بەهاوكاری لایەنە سیاسیەكان، كار لەسەر جێبەجێكردنیان دەكەن، وتیشی: بەڵام ئێستا سەردەمی بەعس نییە كە بە راپەڕین گۆڕانكاری لە حكومەت بكرێت، بەڵكو بە خەباتی مەدەنی دەبێت.
لە پەیامێكیشدا بۆ میدیاكان، د.
هەڤال پارێزگاری سلێمانی داوای لێكردن ڕۆڵی بەرپرسیارانە ببینن و دووربكەونەوە لەهاندان و نەبنە مایەی بەرپاكردنی توندوتیژی و سەنگەرلێگرتنی حزب و لایەنەكان لەیەكتر، راشیگەیاند:" داوا لە وەزارەتی ناوخۆ دەكەم ئەو ڕێكخراوانە هەڵبوەشێنێتەوە كە ناتوانن گوزارشت لەتوێژەكانی خۆیان بكەن".
