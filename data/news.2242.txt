ھەنگاوی یەکەمی چارەسەرکردنی کێشەکانی کوردستان بە کاراکردنەوەی پارلەمان دەست پێ دەکات ، گەڕانەوەی بێ مەرجی سەرۆکی پارلەمان بۆ ھەولێر سەرەتا و دەسپێکە بۆ بەلاداخستنی ئەم دۆخە خراپەی کوردستان وکەمێک لەو نائومیدی و دۆخە دەرونیەی ئێستای ھەرێمی کوردستان و خەڵکەکەی کەم دەکاتەوە ، چونەوەی سەرۆکی پارلەمان بۆ ئۆفیسەکەی لە ھەولێر و دەستپێکردنەوەی کاری پارلەمانی لە کۆبونەوەی لیژنەکان و چاودێری و بەدواداچونی کێشەی ھاوڵاتیان و جموجۆڵی ئەندامانی پارلەمان ھەنگاوی باش دەبن بەڵام کوتایی ھەموو کێشە و ناکۆکیەکان نابێ .
دوای ئاسایکردنەوەی پارلەمان بونی کێشە گەورەکە ( پۆستی سەرۆکی ھەرێم ) گرفتی سەرەکی بەردەم کاری پارلەمانی و ناکۆکی دیاری نێوان لایەنەکان دەبێت و مانەوەو بەردەوامی بەم جۆرەی ئێستا و بێ ھیچ شەرعیەتێکی یاسایی و جەماوەری ، نێوانی لایەنەکان بەتایبەت گۆڕان و پارتی وەکو خۆی دەھێڵیتەوە و بۆ کاری پارلەمانی و یاسادانانیش گرفتە.
ھاوکێشەی سیاسی کوردستان ئێستا لە بارێکدایە کە بۆ پرسی سەرۆکایەتی ھەرێم بە ئاسانی ‌ رێژەی یاسایی کۆبونەوەی پارلەمان تەواو نابێ ھەروەک چۆن دوساڵ لەمەوپێش بۆ دانیشتنی دوەمی ھەمواری یاسای سەرۆکایەتی ھەرێم رێژەی یاسایی کۆبونەوەکە تەواو نەبو دواتریش لە دەرەوەی ھەولێر نەتوانرا ھیچ رێژەیەکی یاسایی بۆ کۆبونەوە دەستەبەربکرێ لە ھەولێریش بۆ پارتی رێژەی یاسایی کۆنەکرایەوە کە دوای رێگری لە سەرۆکی پارلەمان دەیویست لە پارلەمانەوە سەرۆکی پارلەمان بگۆڕێ ، ئەمە سەرباری ئەوەی پرۆسەی یاسا دەرکردنیش ئاستەنگی بۆ دروست دەبێت کە پەسەندکردنی کۆتایی ئیمزای سەرۆکی ھەرێمی پێویستە.
بۆیە ئێستا کاتی وتوێژی راستەوخۆی گۆڕان و پارتیە بویەکلایەکردنەوەی کێشەی سەرۆکایەتی ھەڕێم بەجۆڕیک ، دوای دەستپێکردنەوەی کارەکانی پارلەمان بە کۆدەنگی یاسایی سەرۆکایەتی ھەرێم ھەمواربکرێتەوە و لە پارلەمانەوە سەرۆکێک ھەڵبژێردرێت کە ئەگەر ھەڵبژاردنیش لە وادەی خۆیدا نەکرێ ئەوا کێشەی یاسایی پۆستی سەرۆکی ھەرێم کۆتایی دێ .
یان پێش کۆتایی ھاتنی ماوەی یاسایی ئەم خولەی پارلەمان ھەڵبژاردنی پارلەمان و ھەڵبژاردنی سەرۆکایەتی ھەرێم ( بە ئەسڵی یاسای سەرۆکایەتی ) بکرێت و سەرۆکێکی نوێ ھەڵبژێردرێت.
دواجاریش پێویستە ئەوەی گۆڕان و پارتی و لایەنەکانی تر لەسەری ڕێکدەکەون بەتایبەت جۆری سیستمی سیاسی کە زۆرینە لە گەڵ پارلەمانی و ھەڵبژاردنی سەرۆکن لە نێو پارلەمان لە دەستوردا بچەسپینرێ وھەموارو نوسینی دەستوری کوردستان کۆتایی پێ بھێنری کە لە بنەڕەتدا بەشی زۆری کێشە سەرەکیەکانی کوردستان دەگەرێتەوە بۆ نەبونی دەستور، ئەگەر لە دستوردا سیستمی سیاسی وجۆرو ماوەو دەسەڵاتەکانی سەرۆکی ھەرێم دیاری بکرێ ئەوا چوارچێوەکە دیارەو ئەو گرفتانەی ئێستا کەمتر دەبن ھەرچەندە ھیچ گەرەنتیەک نیە ھاوشێوەی یاساکانی ئێستا دەستوریش پێشێک نەکرێ.
