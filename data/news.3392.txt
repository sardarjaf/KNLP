ئوسامه‌ نوجه‌یفی، سه‌رۆكی هاوپه‌یمانی موته‌حیدون بۆ چاكسازی‌و سه‌ركرده‌ی دیاری سوننه‌كانی عیراق، پێشوازی ده‌كات له‌كشانه‌وه‌ی چه‌كدارانی‌ حه‌شدی شه‌عبی له‌سنوری شاری فه‌لوجه‌.
ئه‌و هه‌ڵوێسته‌ی‌ سوننه‌ دوای‌ ئه‌وه‌هات، ئیواره‌ی‌ دوێنێ‌ یه‌كشه‌ممه‌ حه‌شدی‌ شه‌عبی‌ شیعه‌ به‌فه‌رمی‌ كۆتاییهاتنی‌ ئه‌ركی‌ چه‌كداره‌كانی‌ راگه‌یاند له‌شه‌ڕی فه‌لوجه‌دا، كه‌ له‌مانگی‌ رابردووه‌وه‌ ئۆپه‌راسیۆنه‌كه‌ ده‌ستپێیكردووه‌‌و ئه‌وانیش به‌شداربووی‌ سه‌ره‌كی‌ بوون تێیدا.
نوجه‌یفی له‌لێدوانێكی تایبه‌تدا به‌ خه‌ندانی ڕاگه‌یاند "وه‌كو سوننه‌ به‌ توندی دژی به‌شداریكردنی حه‌شدی شه‌عبی بوین له‌ پرۆسه‌ی ڕزگاركردنی فه‌لوجه‌، چونكه‌ حكومه‌ت خۆی هێزی هه‌یه‌ و پێویست به‌هێنانی هێزی تر ناكات".
وتیشی "پێشوازی له‌ بڕیاری كشانه‌وه‌ی ئه‌و هێزه‌ ده‌كه‌ین، به‌ڵام چاوه‌ڕێین جێبه‌جێ بكرێت‌و به‌ كردار بیبینین نه‌ك ته‌نها قسه‌ی ناو میدیا‌و راگه‌یاندنه‌كان بێت".
دره‌نگانی شه‌وی 22ی‌ مانگی‌ رابردوو، حه‌یده‌ر عه‌بادی سه‌رۆك وه‌زیران‌و فه‌رمانده‌ی گشتی هێزه‌ چه‌كداره‌كانی عیراق، ئۆپه‌راسیۆنی كۆنترۆڵكردنه‌وه‌ی فه‌لوجه‌ی به‌ به‌شداری ده‌یان هه‌زار چه‌كداری پۆلیس‌و حه‌شدی شه‌عبی‌و حه‌شدی نیشتمانی‌و هێزه‌كانی دژه‌تیرۆر راگه‌یاند.
به‌شداری هێزی حه‌شدی شه‌عبی شیعه‌ له‌ئۆپه‌راسیونه‌كه‌دا، نیگه‌رانی سه‌ركرده‌كانی سونه‌ی عیراقی لێكه‌وته‌وه‌، چونكه‌ له‌ گرته‌ ڤیدیویه‌كاندا ده‌رده‌كه‌وێت چه‌كداره‌كانیان وه‌كو ئه‌ندامی داعش مامه‌ڵه‌ له‌گه‌ڵ خه‌ڵكی ئاواره‌ی فه‌لوجه‌ ده‌كه‌ن، به‌رده‌وام ئه‌شكه‌نجه‌ی جه‌سته‌یی‌و ده‌رونییان ده‌ده‌ن.
سه‌رۆكی هاوپه‌یمانی موته‌حیدون بۆ چاكسازی بۆ خه‌ندان جه‌ختیكرده‌وه‌، كه‌ به‌ڵگه‌ی پێویستیان له‌به‌رده‌سته‌ حه‌شدی شه‌عبی به‌ گیانی توڵه‌سه‌ندنه‌وه‌ له‌گه‌ڵ خه‌ڵكی بێ دیفاع‌و مه‌زڵومی فه‌لوجه‌ مامه‌ڵه‌ ده‌كه‌ن، بۆیه‌ سوننه‌ی عیراق زۆر نیگه‌رانه‌‌و ئه‌و نیگه‌رانیه‌شی گه‌یاندووه‌ته‌ به‌رپرسانی ئه‌مریكی.
فه‌لوجه‌ شارۆچكه‌یه‌كی‌ سوننه‌ نشینه‌‌و له‌سه‌ره‌تای‌ ساڵی‌ 2014وه‌ كه‌وتووه‌ ده‌ستی‌ داعش، له‌ئێستاشدا نزیكه‌ی‌ 50 هه‌زار هاوڵاتی‌ مه‌ده‌نی‌ له‌ناو شاره‌كه‌دا ماونه‌ته‌وه‌، له‌گه‌ڵ ده‌ستپێكردنی‌ ئۆپه‌راسیۆنی‌ ناوه‌نده‌ نێوده‌وڵه‌تیه‌كان‌و رێكخراوه‌كانی‌ مافی‌ مرۆڤ هاوهه‌ڵوێست له‌گه‌ڵ لایه‌نه‌ سوننه‌كاندا داوایانكرد گیانی‌ خه‌ڵكی‌ بێتاوان بپارێزرێت.
ئوسامه‌ نوجه‌یفی ته‌ئكیدی له‌وه‌كرده‌وه‌ كه‌ فه‌لوجه‌ شارێكی تێروریستی نیه‌، به‌ڵكو شارێكه‌ له‌ لایه‌ن تێروریسته‌كانه‌وه‌ داگیركراوه‌‌و خه‌ڵكی ناوچه‌كه‌ خۆی هاوكاری حكومه‌ت ده‌بێ بۆ ئه‌وه‌ی‌ ناوچه‌كه‌یان ڕزگار بكه‌ن.
ئێواره‌ی‌ دوێنێ‌ دووشه‌ممه‌، ئه‌بومه‌هدی موهه‌ندیس جێگری سه‌رۆكی ده‌سته‌ی حه‌شدی شه‌عبی له‌كۆنفرانسێكی رۆژنامه‌نوسیدا كۆتاییهاتنی ئه‌ركی هێزه‌كه‌ی‌ له‌شه‌ڕی فه‌لوجه‌ راگه‌یاند.
وتیشی "ئه‌ركی هێزه‌كانی حه‌شدی شه‌عبی به‌پێی رێككه‌وتنی پێشوه‌خت له‌گه‌ڵ حكومه‌تی عیراقی كۆتایی هاتووه‌و له‌م ماوه‌دا توانیومانه‌ زیاتر له‌ ١٠٠ كیلۆمه‌تر چوارگۆشه‌ له‌چه‌كدارانی داعش پاكبكه‌ینه‌وه‌".
ئه‌وه‌ یه‌كه‌مجارنییه‌ سوننه‌كان ره‌خنه‌ له‌ به‌شداریی حه‌شدی شه‌عبی شیعی‌‌و ره‌فتاره‌كانی ده‌گرن، پێشتریش له‌ئۆپه‌راسیۆنی گرتنه‌وه‌ی تكریتدا هه‌موو هێزه‌ سوننه‌كان به‌وانه‌شی كه‌ له‌حكومه‌تی شیعی عیراقه‌وه‌ نزیك بوون، كۆكبوون له‌سه‌ر تۆمه‌تباركردنی‌ حه‌شدی شه‌عبی به‌وه‌ی‌ به‌گیانی تۆڵه‌سه‌ندنه‌وه‌ مامه‌ڵه‌یان له‌گه‌ڵ خه‌ڵكی مه‌ده‌نی كردوه‌و ئه‌و ره‌فتاره‌شیان به‌توندی ئیدانه‌ كرد.
به‌ڵام ئه‌بو مه‌هدی موهه‌ندیس، ئه‌و تۆمه‌تانه‌ی‌ به‌توندی ڕه‌تكرده‌وه‌و جه‌ختیكرده‌وه‌، كه‌ مامه‌ڵه‌ی هێزه‌كانی حه‌شدی شه‌عبی له‌گه‌ڵ ئاواره‌كان برایانه‌و موسوڵمانانه‌ بووه‌.
پێشتریش،  كه‌ریم نوری وته‌بێژی هێزه‌كانی حه‌شدی شه‌عبی له‌لێدوانێكی تایبه‌تدا بۆ خه‌ندان ئاماژه‌ی‌ به‌وه‌دابوو "به‌هه‌رچی پیرۆزی هه‌یه‌ سوێند ده‌خۆین كه‌ وه‌كو خوشك‌و برا مامه‌ڵه‌مان له‌گه‌ڵ ئاواره‌كانی فه‌لوجه‌ كردووه‌، به‌ڵام هه‌ندێك لایه‌نی سیاسی عیراق ئاماده‌ن داعش حوكمیان بكات ته‌نیا له‌گه‌ڵ برا شیعه‌كانیان وه‌كو برا نه‌ژین".
دوای كۆنترۆڵكردنیشی له‌لایه‌ن داعش، سوپای عیراق له‌سه‌رجه‌م ده‌روازه‌كانییه‌وه‌ گه‌مارۆی خسته‌ سه‌ر ئه‌و قه‌زایه‌ و رێگه‌ی هاتن و چوونی قه‌ده‌غه‌كرد، ئه‌وه‌ش وایكرد دانیشتووانه‌كه‌ی له‌لایه‌ك رووبه‌ڕووی هه‌ڕه‌شه‌كانی داعش ببنه‌وه‌ كه‌ له‌ناو قه‌زاكه‌دا بوون، له‌لایه‌كی تریشه‌وه‌ رووبه‌ڕووی برسێتی بوونه‌وه‌ به‌هۆی ئه‌وه‌ی هیچ پێداویستییه‌كی رۆژانه‌یان به‌ده‌ست نه‌ده‌گه‌یشت.
فه‌لوجه‌ له‌فه‌رهه‌نگی زمانه‌وانیدا به‌واتای " زه‌ویه‌كی شیاو بۆ كشتوكاڵ" دێت، به‌پێی ئامارێكیش كه‌ رێكخراوی نه‌ته‌وه‌یه‌كگرتووه‌كان له‌ساڵی 2011 دا بڵاویكرده‌وه‌ ژماره‌ی دانیشتووانی ئه‌و قه‌زایه‌ 320 هه‌زار كه‌س بووه‌، زۆرینه‌ی دانیشتووانه‌كه‌شی سه‌ر به‌هۆزی دلێم-ن .
هاوكات قه‌زای فه‌لوجه‌ به‌ "شاری مزگه‌وته‌كان" ناسراوه‌، به‌هۆی زۆری بوونی مزگه‌وت تیایدا كه‌ ژماره‌یان ده‌گاته‌ 550 مزگه‌وت.
