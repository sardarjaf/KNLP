هه‌ر كه‌ گوێم له‌وه‌ بوو، یه‌كسه‌ر وتم ئه‌گه‌ر كیمیاویشمان هه‌بوایه‌ له‌دژی خۆمان به‌كارمان ده‌هێنا .
به‌ڵێ، رێكخراوی هیومان رایتس ۆچ له‌سه‌ر زاری لوما فه‌قیه‌ جێگری به‌رێوه‌به‌ری رێكخراوه‌كه‌، حكومه‌تی هه‌رێمی كوردستان ( له‌وده‌ڤه‌ره‌ پارتی دیموكراتی كوردستان ده‌سه‌ڵاتی ره‌های به‌ده‌سته‌ و سه‌رجه‌م بازگه‌كان له‌ ژێر كۆنترۆڵی ئه‌ودایه‌ ) به‌وه‌ تاوانباركرد كه‌ ئابڵوقه‌یه‌كی هه‌مه‌لایه‌نی به‌ تایبه‌تی ئابووری توندی خستۆته‌ سه‌ر خه‌ڵكی مه‌ده‌نی شارۆچكه‌ی شه‌نگال، ئه‌م كرده‌وه‌ش به‌وه‌ ده‌ژمێرێت كه‌ لێدانێكی هاوشێوه‌ی ره‌فتاره‌كانی به‌عس و داعشه‌ له‌و خه‌ڵكه‌ ده‌درێت، به‌ڵام به‌ده‌ستی خودی كورده‌كه‌ خۆی .
ئه‌مه‌ هه‌واڵه‌، روداوێكی ئه‌وكاته‌ی دكتاتۆره‌كه‌ی به‌غدای هێناوه‌ یادم له‌ بازگه‌یه‌كی نێوان هه‌رێم و عیراقدا، كه‌ له‌ كاتی قه‌یرانی ئابوری و ئابڵوقه‌ خستنه‌سه‌ر خه‌ڵكی كوردستان له‌ نه‌وه‌ته‌كانی سه‌ده‌ی رابردوو، چۆن له‌ بازگه‌یه‌كدا ژنێكی به‌ چه‌ند لیتره‌ به‌نزینێكه‌وه‌ گرت و هه‌ر به‌ به‌نزینه‌كه‌ی خۆی سوتاندی .
لێره‌دا جگه‌ له‌ ره‌فتاری سیاسی نابه‌جێ و به‌كارهێنانی هه‌موو ئامرازێكی نایاسای و نا مرۆڤایه‌تی و له‌ گرتن و كوشتن و برین و تیرۆر و سنور به‌زاندن له‌ دوژمنكاری له‌ ملاملانێی نێوخۆیی ته‌نانه‌ت له‌گه‌ڵ هاوزمان و هاونه‌ته‌وه‌ و هاووڵاتی خۆتدا چیت بۆ ده‌مێنێته‌وه‌، له‌ رقوكینه‌و دژایه‌تیدا به‌كارت نه‌هێنابێت .
ئه‌گه‌ر تۆ له‌، زیندانی كردن، كوشتن و برین و شه‌ری خۆخۆیی و براكوژی، تیرۆر، نانبرین و رێگه‌ گرتن له‌ په‌یداكردنی بژێوی ژیان، ئازاری سایكۆلۆجی و جه‌سه‌دیش، راونان و ده‌ركردن له‌ شوێن و وڵاتی خۆت، ده‌ركردن له‌ كاری ئاسایی، به‌ هه‌موو شێوه‌یه‌ك موحاره‌به‌ كردن و دژایه‌تی سیاسی ئابووری و ته‌نانه‌ت له‌ رووی رۆشنبیری و وه‌رزشیشه‌وه‌، چی ده‌مێنێته‌وه‌ له‌ به‌رامبه‌ر هاوزمان و هاونه‌ته‌وه‌كه‌ی خۆتدا نه‌تكردبێت جگه‌ له‌ به‌كارهێنانی كیمیاوی و ئه‌نفال كردن، كه‌ ئه‌وه‌ش له‌به‌رده‌ستدا نه‌بووه‌ و به‌كارت نه‌هێناوه‌ نه‌ك به‌ هۆی سڵكردنه‌وه‌ له‌ به‌كارهێنانی و شه‌رم كردن له‌ میله‌ت .
بۆیه‌، ئه‌و قسه‌ زلانه‌ی له‌مه‌ر خۆشه‌ویستی میله‌ت و نه‌ته‌وه‌په‌رستی و قوربانیدان به‌ به‌رژه‌وه‌ندی له‌ لایه‌ن ئه‌مانه‌وه‌ ده‌كرێت، جگه‌ له‌ خۆڵ كردنه‌ چاوی خه‌ڵك هیچ شتێكی تر نیه‌ .
كه‌ توشی ده‌سه‌ڵات و خه‌ڵكێكی له‌م جۆره‌ بیت و ده‌ستبه‌جێ توانای گۆرینت نه‌بیت، ئه‌ی چاره‌سه‌ر ؟
دیاره‌ كۆمه‌ڵێك حزبی سه‌ره‌كی و ده‌توانین بڵێن حساب بۆكراو له‌ نێو خه‌ڵكدا هه‌ن و، هه‌ریه‌كه‌و گیرۆده‌ی ده‌ستی بارێك بووه‌ و بارودۆخه‌ بابه‌تیه‌كه‌ رێگه‌ی پێ نه‌داون له‌ به‌رامبه‌ر تاكه‌ لایه‌نێكی ده‌سترۆیشوی ده‌سكه‌لای ده‌ستی ده‌ره‌كی و ئیستغلالكردنی ئاستی هۆشیاری گشتی و رۆشنبیری خه‌ڵك و به‌رژه‌وه‌ندخوازان، توانای گۆرینی ریشه‌ییان هه‌بێت، كام رێگه‌ گونجاوه‌ بكریته‌به‌ر بۆ هه‌ر هیچ نه‌بێت كه‌م كردنه‌وه‌ی زیانی ئه‌م تاكه‌لایه‌نه‌ بوغرابووه‌ تووشبوه‌ی ده‌ستی نه‌زانی خۆی .
ئابڵوقه‌ خستنه‌ سه‌ر میله‌تی خۆت به‌ هۆكاری فشاری ده‌ره‌كی و وابه‌سته‌یی و گیرۆده‌ی نه‌زانی هه‌ڵه‌ و نه‌رجسیه‌ت و به‌رژه‌وه‌نخوازی ته‌سك و ملكه‌چ بون بۆ لایه‌نی ده‌ركی به‌ ده‌ستی خۆت، ئه‌م ره‌فتاره‌ تا چ راده‌یه‌ك به‌ موڵكی خۆت هێشتویته‌وه‌ و تا چه‌ند بریاره‌كانت زاده‌ی ده‌ست و بیركردنه‌وه‌ی خۆتن و به‌ده‌ستی خۆت جێبه‌جێی ده‌كه‌یت، ئه‌گه‌ر ئه‌مه‌ به‌كرێگیراوی به‌ شێوه‌یه‌ك له‌ شێوه‌كان نه‌بێت، ئه‌ی چی ده‌گه‌یه‌نێت .
به‌ڵام سه‌رسورمان له‌وه‌جایه‌ كه‌ رووقایمی ئه‌م جۆره‌ لایه‌نانه‌ تا رادیه‌كه‌ كه‌ رۆژ نیه‌ باسی وڵات و سه‌ربه‌خۆیی و ئازادی و مافه‌كانی خه‌ڵك نه‌كه‌ن، ئه‌م ئاسته‌ نزم و له‌ قورگیراوه‌ی لایه‌نی دسه‌ڵاتدار ، جگه‌ له‌ شۆرش و گۆرینی ریشه‌یی به‌ چی چاره‌سه‌ر ده‌كرێت .
ئه‌مه‌ش له‌ توانای خه‌ڵك نه‌بێت و به‌خۆی كۆشك ته‌لاری ئه‌مانه‌ تێك بدات، ئه‌م حزبه‌ به‌رژوه‌نخوازانه‌، له‌ به‌رامبه‌ر ئه‌م شێوه‌ ده‌سه‌ڵاته‌ گه‌نده‌ڵانه‌دا كه‌ به‌ خۆیان به‌شێكن له‌ پرۆسه‌كه‌، ناتوانن بوه‌ستنه‌وه‌ .
