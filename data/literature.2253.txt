له‌كۆتاییدا فیلمه‌كه‌ ڕاست ده‌رچوو، دیمه‌نه‌كانی به‌ به‌رچاوی خۆمه‌وه‌ دووباره‌ ڕوویان ده‌دایه‌وه‌، ئه‌كته‌ره‌كان هه‌موو واقیعی بوون، نه‌ك هی به‌رده‌م كامێراو سه‌ر شاشه‌ی ته‌له‌فزیۆنه‌كان (چونكه‌ ئێمه‌ سینه‌مامان نییه‌، بۆیه‌ شاشه‌ی ته‌له‌فزیۆن ده‌ڵێم، نه‌ هی سینه‌ما)، به‌ڵام چه‌ندێك چاوم گێڕا كه‌سم شك نه‌ده‌برد تا بتوانم بیكه‌م به‌ ده‌رهێنه‌ر، بۆیه‌ ئێستاش له‌به‌رده‌م گومانێكی گه‌وره‌دام: ئه‌گه‌ر هه‌ر به‌ڕاستی ئه‌و ڕووداوانه‌م بینیوه‌، چۆن ئێستا خۆم وا زیندوو ماوم و قسان بۆ ئێوه‌ ده‌كه‌م!
خۆ ئه‌گه‌ر فیلمه‌كه‌م دووباره‌ سه‌یر كردووه‌ته‌وه‌و لێم تێكچووه‌، ئه‌وا ده‌بوو ئێستا ناوی ده‌رهێنه‌ره‌كه‌یم زانیبا، به‌وه‌یا له‌وه‌تی خۆمم ناسیوه‌، پێش ئه‌وه‌ی ته‌ماشای هه‌ر فیلمێكم كردبێ ئیلاوبیلا ده‌بێ زانیبێتم ده‌رهێنه‌ره‌كه‌ی كێیه‌، یان سه‌یری فیلمه‌كه‌شم نه‌كردووه‌، هه‌ربۆیه‌ من كه‌سێكم له‌وانه‌ی زۆر به‌ كه‌می ته‌ماشاى فیلم ده‌كه‌م، چونكه‌ پێم وایه‌ ته‌ماشاكردنی هه‌ر فیلمێك به‌بێ زانینی ناو و ناسینی ده‌رهێنه‌ره‌كه‌ی بێ هوده‌ترین كارێكه‌ هه‌ركه‌س بیكا، وه‌ك ئه‌وه‌ وایه‌، ڕۆمانێكی پێنج هه‌زار به‌رگیی بخوێنیته‌وه‌و نه‌زانێ كێ نووسیویه‌تی، ئه‌وه‌ بۆیه‌ ناڵێم وه‌ك ئه‌وه‌ وایه‌ چیرۆكێك بخوێنیته‌وه‌و نه‌زانی كێ نووسیویه‌تی، چونكه‌ هه‌ریه‌ك له‌ ئێمه‌ خاوه‌نی ده‌یان چیرۆكین بۆ خۆمان و ئاسایی تیاده‌ژین، كه‌من ئه‌وانه‌ی به‌ چیرۆكی خۆیان نازانن، دیاره‌ ناشمه‌وێ به‌و قسه‌یه‌ما بڵێم، كه‌س له‌ ئێمه‌ خاوه‌نی ڕۆمانی خۆی نییه‌، چونكه‌ هه‌ر خۆم پیاوێك ئه‌ناسم، خاوه‌نی په‌نجاو حه‌فت ڕۆمانه‌.
ئه‌و پیاوه‌ وه‌ك هه‌ریه‌ك له‌ ئێمه‌ یه‌ك جار ژیاوه‌، كه‌چی تائێستا په‌نجاو حه‌فت ڕۆمانی نه‌نووسراوی ژیانی خۆی بۆ گێڕاومه‌ته‌وه‌، ناشزانم بۆچی ڕۆمانه‌كانی نانووسێته‌وه‌، وه‌بزانم هێشتا چاوه‌ڕوانی ئه‌وه‌یه‌تی دوا كوڕی، كه‌ ته‌مه‌نی چل و سێ ساڵه‌، خوێندنه‌كه‌ی ته‌واو بكات، ئه‌وجا به‌ نیازه‌ ده‌ست بكاته‌ نووسینه‌وه‌، وه‌ك خۆیشی ده‌ڵێ: یه‌كه‌م ڕۆمانی ژیانم، كه‌ ئه‌گه‌ر بینووسمه‌وه‌، باسی ئه‌و قه‌شمه‌رییاته‌ گه‌وره‌یه‌ ده‌كه‌م: چۆن به‌دیار به‌خێوكردنی پانزه‌ مناڵه‌وه‌، كه‌ له‌ نووكی ده‌رزییه‌وه‌ نانم بۆ په‌یدا كردن و وائێستایش خۆم له‌ گوێی گۆڕام و هیچیش!
(وا بزانم، ئه‌مه‌ تراژیدیترین ڕۆمانی باوكمه‌، كه‌ به‌نیازه‌ دوای ته‌واوكردنی خوێندنه‌كه‌ی من، ده‌ست به‌ نووسینه‌وه‌ی بكات).
چیاكان كه‌وتنه‌ڕێ، ئه‌رز ده‌له‌رییه‌وه‌، به‌ر ده‌رگاى ژووره‌كه‌م به‌درێژایی تا خوا حه‌زكا، سێ شه‌قی گه‌وره‌ی به‌قه‌د به‌رزی باڵای هه‌زار پیاوی سه‌رده‌می نه‌مروود تێ كه‌وتبوو، ورده‌ جانه‌وه‌ری سه‌یرو سه‌مه‌ری لێ ده‌هاتنه‌ ده‌رێ و یه‌كسه‌ر ده‌مردن، من تا ئه‌وكاته‌ له‌ په‌نجه‌ره‌كه‌وه‌ ده‌مڕوانییه‌ هه‌ڵاتنی خۆر له‌ ڕۆژئاواوه‌، كه‌ سیبه‌رێكی مه‌یله‌و شینی به‌سه‌ر پانایی شه‌قامه‌كه‌ی ناوه‌ڕاستی كۆڵانه‌كه‌ داده‌خست، دراوسێكانم هه‌موو به‌ هه‌ڵه‌داوان له‌ ماڵ وه‌ ده‌رده‌كه‌وتن:
باجی ئایشێی ناو یه‌كێ له‌ چیرۆكه‌كانی خۆم، ده‌ستی مناڵه‌كانی خۆی گرتبوو، به‌ره‌و ماڵی سه‌ی ڕه‌شید پوولچی برای به‌ هه‌ڵه‌داوان ڕای ده‌كرد، به‌ڵام ئاگام لێ بوو، سه‌ی ڕه‌شید ده‌مێك بوو، به‌ ئۆتۆمبێله‌ ڕینۆ چه‌ك نه‌فه‌سه‌كه‌یه‌وه‌ بۆی ده‌رچوو بوو، بێ ئه‌وه‌ی بیر له‌و داماوه‌ی خوشكی بكاته‌وه‌.
سێ چوار په‌له‌وه‌ری گه‌وره‌، له‌وانه‌ی وه‌ك له‌ فیلمه‌ خه‌یاڵییه‌كاندا ده‌یانبینین و ده‌شزانین درۆینه‌ن، هه‌ریه‌ك به‌ دوو باڵی درێژی نووك تیژی خۆیانه‌وه‌, به‌سه‌ر كۆڵانه‌كه‌دا هه‌ڵده‌فڕین.
كوڕه‌كه‌ی مام سه‌مین پاسكیلچی، كه‌ دوو ڕۆژێك له‌مه‌وبه‌ر به‌ردێكی هاویشته‌ په‌نجه‌ره‌ی ژووره‌كه‌م و شكاندی، به‌ ته‌نها به‌ره‌و نازانم كوێ ڕای ده‌كرد.
(ئه‌و وه‌ك هه‌میشه‌ عه‌جول ده‌ینواند.)
ئه‌مانه‌ هه‌موو له‌ چه‌ند چركه‌یه‌كی كه‌مدا ڕوویان دا، من هێشتا له‌به‌رده‌م په‌نجه‌ره‌ی ژووره‌كه‌ی خۆم ڕاوه‌ستابووم و له‌وێم ده‌ڕوانی، كه‌ ئاسمان شریخاندی و لیقاوی باراند، له‌و دیمه‌نه‌ زۆر قه‌ڵس بووم (لیقاوباراندن)، كه‌مێك قێزیشم لێ هاته‌وه‌.
بۆیه‌ چاوم گێڕا بۆ ده‌رهێنه‌ری فیلمه‌كه‌، تا پێی بڵێم: جه‌ناب ئاخر (ئاخر زه‌مان) ئه‌م هه‌موو ته‌كلیفه‌ی ناوێ!
به‌ڵام نه‌شمده‌ویست به‌و دایه‌لۆگه‌ كورته‌، ببمه‌ به‌شێك له‌و فیلمه‌ ناخۆشه‌ی كه‌ ڕووداوه‌كانی تا به‌رده‌رگای ژووره‌كه‌م هاتبوون و نه‌شمده‌زانی ده‌ستی چ ده‌رهێنه‌رێكی له‌پشته‌وه‌یه‌، كه‌چی له‌پڕێكا عه‌شقه‌كه‌م، كچه‌كه‌ی ئه‌وبه‌ر، كه‌ هه‌میشه‌ له‌م په‌نجه‌ره‌یه‌وه‌ چاوچاوانێم له‌گه‌ڵ ده‌كرد، به‌ كراسێكی په‌مبه‌ی تا سه‌ر ئه‌ژنۆ كورته‌وه‌، له‌ناو ئه‌و حه‌شاماته‌ی سه‌ر شه‌قامه‌ شه‌ق تێكه‌وتووه‌كه‌ی ناوه‌ڕاست كۆڵان، له‌ژێر ئه‌و لیقاوبارانه‌ی ئاسمان، ته‌ماشایه‌كی غه‌مگینی كردم، ده‌ستێكی گلله‌یی ئامێزی لێ هه‌ڵبڕیم، وه‌ك ئه‌وه‌ی بڵێ:
ده‌شمزانی ده‌توانم وابكه‌م، به‌ڵام كێشه‌ی گه‌وره‌ی من ئه‌وه‌یه‌، ته‌نیا یه‌ك حیوارم بۆ دانراوه‌، كه‌ ده‌بێ به‌ دوو چركه‌ كۆتایی پێ بێنم، بۆیه‌ له‌وه‌ زیاتر به‌رگه‌م نه‌گرت، عه‌شقی من ئاوا به‌و كراسه‌ په‌مبه‌ كورته‌ی به‌رییه‌وه‌، له‌ژێر لیقاوی ئاخر زه‌مانا بێناز بمێنێته‌وه‌, ناچار پڕ به‌ گه‌رووی خۆم، هاوارم كرده‌ كاستی پشته‌وه‌ی كامێرا: یه‌ك عه‌ره‌بانه‌ چه‌تر، بابێ!
