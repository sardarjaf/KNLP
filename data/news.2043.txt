كۆبوونەوەی وڵاتانی‌ جی‌ حەوت كۆتایی پێهات و سەركردەی وڵاتانی بەشداری كۆبوونەوەكەش بڕیاریاندا بڕی سێ ملیارو شەشسەد ملیۆن دۆلار پێشكەش بە عێراق بكەن‌ و هەرێمی كوردستانیش لەو پشتگیریە سودمەند بێت.
دوای دوو رۆژ كۆبوونەوەی لوتكەی حەوت وڵاتە پیشەشازییە گەورەكەی جیهان كە لەژاپۆن بەڕێوەچوو كۆتایی هات و تێیدا قەیرانی ئابووری جیهان و روبەڕووبوونەوەی تیرۆرو قەیرانی پەنابەران و چەند پرسێكی دیكەی نێودەوڵەتی تاوتوێ كران.
لەپاش كۆبوونەوەكەش سەركردەی وڵاتانی بەشداربووی جی حەوت راگەیەندراوێكی هاوبەشیان بڵاوكردەوەو تێیدا باسی هەنگاوەكانیان كردووە بۆ رووبەڕووبوونەوەی پرسە جیاجیاكان.
لەراگەیەندراوەكەدا وڵاتانی بەشداربووی جی حەوت، پشتگیری خۆیان بۆ یەكێتی و سەروەری خاكی عێراق و هاووڵاتیانی ئەو وڵاتە دووپاتكردووەتەوە.
هاوكات بڕیاریانداوە، بڕی سێ ملیارو شەشسەد ملیۆن دۆلار پێشكەش بە عێراق بكەن‌ و بە گرنگیشیان زانیوە هەموو عێراقییەكان بەهەرێمی كوردستانەوە سوود لەو پشتگیرییە وەربگرن.
لەبەشێكی دیكەی راگەیەنراوەكەدا سەركردەی ئەو وڵاتانە ستایشی هەوڵەكانی هێزە عێراقیەكانیان كردووە، لەجەنگی ‌دژی رێكخراوی تیرۆریستی داعش و داواشیانكردووە كۆمەڵگەی نێودەوڵەتی لەچەندین رێگەوە لەپشتگیریكردنی حكومەتی عێراق بەردەوام بێت.
هاوكات سەركردەی وڵاتانی جی حەوت پشتگیری خۆیان بۆ هەوڵەكانی عێراق لەبارەی چارەسەركردنی ئەو قەیرانە ئابورییەی تێیكەوتووە لەڕێگەی ئەنجامدانی چاكسازییەوە دووپاتكردووەتەوە.
جێی ئاماژەیە لوتكەی جی حەوت كە سەركردەی حەوت وڵاتی پیشەسازی كۆكردووەتەوەو ژاپۆن میوانداری كردووەو لەشاری ئیسەوشیمای ئەو وڵاتە بەڕێوەچوو.
