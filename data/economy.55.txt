نرخی نه‌وتی خاو، ئه‌مڕۆ نزیك له‌به‌رزترین تۆماری ئه‌مساڵ له‌ماوه‌ی حه‌وت مانگی ڕابردوودا مایه‌وه‌، به‌هۆی دابه‌زینی نرخی دۆلار و به‌رهه‌مهێنانی نه‌وتی نه‌یجیریاوه‌.
به‌پێی ئاژانسی‌ ڕۆیته‌رز، تاوه‌كو كاتژمێر 11:40ی‌ پێشنیوه‌ڕۆی‌ ئه‌مڕۆ سێشه‌ممه‌ نه‌وتی خاوی برنت یه‌ك به‌رمیلی به‌ 51.24 مامه‌ڵه‌ی پێوه‌كرا، دوای ئه‌وه‌ی دوێنێ دووشه‌ممه‌ به‌رزترین ئاستی له‌ئه‌مساڵدا تۆماركرد‌و چوووه‌ 50.83 دۆلار.
هۆكاری بەرزبوونەوەی نرخی نه‌وت ده‌گه‌ڕێته‌وه‌ بۆ كه‌مبوونه‌وه‌ی به‌رهه‌مهێنانی نه‌وتی نه‌یجیریا به‌هۆی هێرشكردنه‌ سه‌ر ژێرخانی ئابووری بۆرییه‌ نه‌وتییه‌كانه‌وه‌، به‌جۆرێك  كه‌مبونه‌وه‌ی به‌رهه‌مهێنانی ئه‌و وڵاته‌ به‌ بڕی 170 هه‌زار به‌رمیل نه‌وت له‌رۆژێكدا ده‌خه‌مڵێنرێت.
له‌وكاته‌ی له‌مانگی كانوونی دووه‌می ئه‌مساڵدا نرخی نه‌وتی خاو بۆ نزمترین ئاستی له‌ساڵی 2003ه‌وه‌ دابه‌زی، به‌هۆی ڕاگرتنی به‌رهه‌مهێنان‌و هه‌نارده‌كردنی نه‌وتی خاو له‌ وڵاتانی كه‌نه‌دا و فه‌نزوێڵا و لیبیا و نه‌یجیریاوه‌، نرخی گرێبه‌سته‌كانی نه‌وتی خاوی ئاینده‌یی بۆ دوو هێنده‌ به‌رزبۆته‌وه‌.
هه‌فته‌ی ڕابردوو، رێكخراوی ده‌وڵه‌تانی هه‌نارده‌كاری نه‌وت (ئۆپیك) شكستیهێنا له‌ ڕێكه‌وتن له‌سه‌ر ستراتیژێكی ڕوونی به‌رهه‌مهێنان، به‌ڵام بازرگانان ده‌ڵێن به‌ڵێنه‌كه‌ی سعودیه‌ به‌وه‌ی زیاد له‌پێویست بازاڕ پڕنه‌كات له‌ نه‌وت، پشتگیریی كردووه‌ له‌ به‌رزبونه‌وه‌ی نرخی نه‌وت.
