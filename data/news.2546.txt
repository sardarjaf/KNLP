پێشمەرگەی كوردستان پلانێكی سەربازی بۆ كۆنترۆڵكردنەوەی حەویجەء شارەدێیەكانی رەشادء ریاز دادەڕێژێتء رایدەگەیەنێت بۆ پاك كردنەوەی ئەو ناوچانە لە شەڕی تیرۆریستان، پێویستە لە هەندێك شوێندا سوپای عێراقیش بەشداری بكات.
جەعفەر شێخ مستەفا یەكێك لە فەرماندەكانی هێزی پێشمەرگە بە ئاژانسەكانی راگەیاندووە كە هەبوونی تیرۆریستانی داعش لە حەویجە مەترسییەكی جیددییە بۆ سەر كەركوكء هەرێمی كوردستانء دووپاتی دەكاتەوە كە بەمەبەستی كۆتاییهێنان بە مەترسیەكانی داعش لەسەر پارێزگای كەركوكء كێڵگە نەوتیەكانی، پێویستە حەویجەء دەوربەری لەتیرۆریستان پاك بكرێنەوە.
شێخ جەعفەر ئاشكراشیكردووە كە پلانەكەنیان بە هەماهەنگی لەگەڵ هێزەكانی هاوپەیماناندا جێبەجێ دەكەنء لەهەندێ ناوچەشدا پێویستە هێزەكانی سوپای عێراق بەشدار بن بۆ ئەوەی تیرۆریستان بەتەواوی تێكبشكێندرێن.
قادر نازم فەرماندەیەكی دیكەی هێزەكانی پێشمەرگە ئاماژەی بەوە كردووە كە ئەوان بەتەواوی ئامادەن بۆ دەستپێكردنی ئۆپەراسیۆنەكەء تەنها چاوەڕێی فەرمانی سەرەوە دەكەن، ناوبراو دووپاتیشی كردۆتەوە كە توانای كۆنترۆڵكردنەوەی تەواوی حەویجەمان هەیە.
لەماوەی هەژدە مانگی رابردوودا هێزەكانی پێشمەرگەی كوردستان سێ شارەدێء دوو كۆمەڵگاء نزیكەی پەنجا گوندی سنووری حەویجەیان لە تیرۆریستانی دەوڵەتی خەلافەتی ئیسلامی پاك كردۆتەوەء بەرپرسانی پێشمەرگەش پێیانوایە لەئێستا كاتی ئەوە هاتووە كە خودی حەویجەش كۆنترۆڵ بكرێتەوە.
