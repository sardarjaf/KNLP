تائێستا دیارنییه‌ هه‌رێم و به‌غدا كه‌ی ده‌ست به‌گفتوگۆ و دانوستان ده‌كه‌نه‌وه‌ سه‌باره‌ت به‌كێشه‌ هه‌ڵپه‌سێراوه‌كانی هه‌ردوولا و به‌رپرسێكی حكومه‌تی هه‌رێمیش مه‌رجی سه‌ره‌كی به‌غدا بۆ ئه‌نجامدانی گفتوگۆ ئاشكراده‌كات و راشیده‌گه‌یه‌نێت"گه‌مه‌یه‌كی ناشیرین له‌گه‌ڵ میلله‌تی كورد ده‌كرێت".
سه‌باره‌ت به‌مه‌رجی سه‌ره‌كی به‌غدا بۆ ده‌ستپێكردنه‌وه‌ی گفتوگۆ له‌گه‌ڵ به‌غدا، نازم ده‌باغ نوێنه‌ری‌ حكومه‌تی‌ هه‌رێم له‌تاران، به‌SNNی‌ راگه‌یاند: حكومه‌تی هه‌رێم پابه‌ندبوونی خۆی به‌ده‌ستووری عیراق و رێزگرتن له‌بڕیاری دادگای فیدراڵی سه‌باره‌ت به‌ یه‌كپارچه‌یی خاكی عیراق دووپاتكردۆته‌وه‌، بۆیه‌ مه‌رجه‌كه‌ی به‌غدا هه‌ڵوه‌شاندنه‌وه‌ی ئه‌نجامی ریفراندۆم نییه‌، به‌ڵكو مه‌رجه‌كه‌ بریتییه‌ له‌گه‌ڕانه‌وه‌ی ده‌سه‌ڵاتی فیدراڵی بۆ ئه‌و ناوچانه‌ی كه‌ له‌ژێر ده‌ستی هێزی پێشمه‌رگه‌دایه‌، له‌گه‌ڵ كۆنترۆڵكردنی سه‌رچاوه‌كانی داهات.
وتیشی"به‌شێكی تر له‌ كێشه‌كان ئه‌وه‌یه‌ كه‌ هه‌ردوولا(هه‌رێم و به‌غدا) له‌پێناوی ده‌ستكه‌وتی حزبی گه‌مه‌یه‌كی ناشیرین له‌گه‌ڵ میلله‌تی كورد ده‌كه‌ن، كه‌ یه‌كێكیان جه‌خت له‌سه‌ر به‌په‌له‌ ئه‌نجامدانی رێكه‌وتن ده‌كاته‌وه‌، لایه‌كی دیكه‌ش له‌گه‌ڵ ئه‌نجامدانی هه‌ڵبژاردنه‌ و دواتر رێكه‌وتن".
سه‌باره‌ت به‌ڕۆڵی‌ كۆماری‌ ئیسلامی‌ ئێران بۆ سه‌ر به‌غدا به‌مه‌به‌ستی‌ ده‌ستپێكردنی‌ گفتوگۆ له‌گه‌ڵ هه‌رێم، وتی‌: فشاری‌ كۆماری‌ ئیسلامی‌ ئێران هاوشێوه‌ی‌ فشاری‌ وڵاتانی‌ دیكه‌ی‌ نێوده‌وڵه‌تییه‌.
