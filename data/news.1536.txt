هێرشەكانی سوپای عێراق لەچوارچێوەی قۆناغی یەكەمی ئۆپەراسیۆنی كۆنترۆڵكردنەوەی موسڵ بۆ سەر مۆڵگەكانی داعش لە ناوچەی مەخمور بەپشتیوانی فڕۆكەكانی هاوپەیمانانء تۆپخانەكانی پێشمەرگە بەردەوامە.
بەپێی زانیاریەكان هێزە عێراقیەكان لەهێرشەكانیاندا بۆ سەر ناوچەكانی ژێركۆنترۆڵی داعش لە دەوروبەری مەخموور نۆزدە كوژراوو سەدء پەنجاو شەش برینداریان لێكەوتۆتەوەء تەنها توانیویانە سێ گوند كۆنترۆڵ بكەنەوە.
عەمید زریان ئیسماعیل فەرماندەیەكی هێزەكانی پێشمەرگە، كەمی ئەزموونی شەڕكردنء كەمتەرخەمی فەرماندە سەربازیەكان بەهۆكاری لەسەرخۆ بوونی پێشڕەویەكانی سوپای عێراق دەزانێت.
وەزارەتی بەرگری ئەمریكا لە بەیاننامەیەكدا ئاشكرایدەكات كە فڕۆكەكانی هاوپەیمانان لەماوەی بیست و چوار كاتژمێری رابردوودا بیستء شەش مۆڵگەی تیرۆریستانی داعشیان لە عێراقء سوریادا بۆردومان كردووە.
ستیڤ وارن، وتەبێژی هاوپەیمانێتی نێودەوڵەتی بۆ بەرەنگاربوونەوە داعش رایدەگەیەنێت زۆربەی زۆری هێرشە ئاسمانیەكان لە پارێزگای نەینەواء بۆ پشتیوانیكردنی سوپای عێراق ئەنجامدراون.
