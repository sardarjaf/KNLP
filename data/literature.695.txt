ڕه‌نگه‌ كوشنده‌ترین شت له‌ ژیانی تاكدا، توندڕه‌ویی و زوو بڕیاردان بێ.
ئێمه‌ له‌م حاڵه‌تانه‌دا هه‌ڵه‌ ده‌كه‌ین، كه‌ توندڕۆیانه‌ بڕیار له‌سه‌ر ده‌ربڕینی بیرۆكه‌ و باوه‌ڕه‌كانمان ده‌ده‌ین.
زۆربه‌ی جار حوكمدانی به‌ په‌له‌ په‌شیمانی به‌دواوه‌یه‌.
ڕه‌نگه‌ هه‌موومان له‌ ژیانی تایبه‌تی خۆماندا ئه‌وه‌مان ئه‌زموون كردبێ، كه‌ هه‌ر كاتێك ده‌رباره‌ی شتێك، حوكمی پێشوه‌ختی خێرای له‌سه‌ر ده‌ده‌ین و به‌ جۆرێك له‌ جۆره‌كانیش ڕه‌تی ده‌كه‌ینه‌وه‌ و به‌ نه‌رێنیی بڕیاری له‌سه‌ر ده‌ده‌ین، ئه‌وه‌ پاشان سارد و په‌شیمان ببینه‌وه‌؛ پاشانیش له‌ دۆخی هێمن بوونه‌وه‌دا به‌خۆماندا ده‌چینه‌وه‌ و هه‌ست ده‌كه‌ین و ده‌زانین، كه‌ له‌ بۆچوون و بڕیاره‌كه‌ماندا په‌له‌مان كردووه‌ و به‌ هه‌ڵه‌شه‌یی حوكممان له‌سه‌ر شتێك، یان كه‌سێك، یان دیارده‌یێك داوه‌؛ بۆیه گرنگه‌، كه‌ له‌ كاتی هه‌ڵچووندا (له‌سه‌ر هه‌ر بابه‌تێك بێ)، بڕیار نه‌ده‌ین؛ چونكه‌ ڕه‌نگه‌ هه‌موو ته‌نگه‌تاوییه‌ك (له‌ هه‌ر بوارێكی ژیانماندا بێ)، دووچاری هه‌ڵه‌ی كوشنده‌مان بكا‌.
من بۆیه‌ ئه‌مه‌ ده‌نووسم، چونكه‌ زۆرجار ئه‌مه‌ گرفتی كه‌سایه‌تی منه‌ (واته‌ به‌ هه‌ڵچوونه‌وه‌ مامه‌ڵه‌ له‌گه‌ڵ شته‌كانی ده‌وروبه‌رم ده‌كه‌م.
لێره‌وه‌ كاردانه‌وه‌ی تووڕه‌ئامێز‌ له‌ بیركردنه‌وه‌ و له‌ حوكم و بڕیاردانی ڕاست و بابه‌ته‌كی {مه‌وزوعی} دوورمان ده‌خاته‌وه).
ڕاستییه‌كه‌ی گه‌وره‌ترین حیكمه‌ت له‌وه‌دایه‌، كه‌ به‌ میانڕه‌ویی بژین و خۆمان له‌هه‌ر جۆره‌ ده‌مارگیریی و توندڕه‌وییه‌ك بپارێزین.
ده‌بێ بزانین، ڕه‌خنه‌گرتن و هه‌ڵوه‌سته‌كردن له‌ ئاست واقیعی پڕ له‌ زوڵم و زۆری ده‌وربه‌رمان و كۆمه‌ڵگه‌كه‌مان، جودایه‌ له‌وه‌ی، كه‌ ئێمه‌ به‌ هێمنی بیربكه‌ینه‌وه‌ و خۆمان له‌گه‌ڵ ئه‌م واقیعه‌ بگونجێنین، به‌ڵكو ڕاستییه‌كه‌ی ئه‌وه‌یه‌، كه‌ ئێمه‌ له‌م حاڵه‌ته‌دا بتوانین، ڕه‌خنه‌ی ڕاست و دروست و كاریگه‌ر و دوور له‌ هه‌ڵچوونی شێتگیرانه‌، كه‌ له‌ ئاكامدا له‌وانه‌یه‌ به‌ نه‌رێنی به‌سه‌رماندا بشكێته‌وه‌‌، له‌م واقیعه‌ بگرین و هه‌ڵوه‌ستی ڕه‌تكردنه‌وه‌ی له‌ ئاستدا بنوێنین (پێم وایه‌ له‌ حاڵه‌تی وادا تووڕه‌بوونی ڕاست و ڕه‌واش هه‌یه: تووڕه‌بوون جودایه‌ له‌گه‌ڵ ده‌مارگیریی و توندڕه‌ویی.
دیاره‌ تووڕه‌بوونیش، كه‌ ده‌بێته‌ سیفه‌تێكی هه‌میشه‌یی له‌ كه‌سایه‌تیمان، ئه‌وه‌ ده‌بێته‌ حاڵه‌تێكی نه‌خۆشیی ده‌روونیی وێرانكه‌ر‌‌)، به‌ڵام هه‌رچۆنێك بێ ئیراده‌ی به‌هێز له‌ تووڕه‌بوون باشتره‌: ئیراده‌ی به‌هێز ده‌توانێ شته‌كان (واقیع) بگۆڕێ، نه‌ك تووڕه‌بوون.
