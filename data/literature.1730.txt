كه‌نارده‌ریاكه‌ وه‌ك تابلۆیه‌كی نه‌خشێنراوی پڕپڕ له‌ ڕه‌نگ و نه‌خشی جوان خۆی ده‌نواند و جگه‌ له‌ ده‌نگی نه‌وره‌س و چۆله‌كه‌ نه‌خشێنراوه‌ ماسیگره‌كان و هاژه‌و گروژمی شه‌پۆله‌كان شتێ نه‌بوو ئه‌وان وه‌ئاگا بێنێ ، نه‌رمه‌ ورشه‌ی شه‌پۆله‌كان كه‌ باكه‌ وه‌ك باڵنده‌كان یاری پێده‌كرد چیرۆكی ئافره‌تێكی فریشته‌ی ده‌گێڕایه‌وه‌، ئه‌و له‌ ژورێك له‌ ژوره‌كانی ماڵه‌ شێداره‌كه‌دا و له‌ سه‌ر چوارپاییه‌كی ته‌خته‌ڕێژی ته‌بریزی راكشاوه‌ كه‌زێ وپه‌رچه‌می ژنه‌ فریشته‌یه‌كه‌ وه‌ك ئاورێشمی تازه‌ تاوو به‌سه‌رشان و ملیدا راكشاوه‌و سه‌رته‌ڵه‌كانی دیوی پێشه‌وه‌شیان بێ خه‌م له‌وانی تر بۆنی سنگ و مه‌مكیان ده‌كرد.. ئه‌میش وه‌ك شێتێكی نادیده‌ی بێ‌ حه‌واس له‌ حه‌ژمه‌تی كروزانه‌وه‌ی خۆیدا بۆ ده‌ستراگه‌یشتنی به‌ سه‌رته‌ڵه‌كانی قژه‌كه‌ ، جارێك ته‌ماشای گه‌وره‌ی ده‌ریای ده‌كردو له‌ 
 جوانی وله‌عه‌شق له‌خه‌یاڵ له‌په‌پووله‌ و باڵنده‌كانی ده‌روانی و خێرا خێراش به‌لاچاو ژنه‌ فریشته‌ییه‌كه‌ی ده‌دواند.. ئه‌ویش هاوشێوه‌ی مامزه‌ سركێ چاوه‌كانی له‌ڕاستای نێوچاوانی ئه‌م گیرده‌دا و پێنه‌ده‌چوو هه‌رگیز چاوی به‌م چه‌شنه‌ بڕیبێته‌ كه‌سی تركه‌ له‌می ده‌روانی ..  تاسه‌ی له‌ ئامێزگرتن و ماچێك وه‌ك چقڵی دڕكه‌ تیژه‌ له‌ناخی رۆچه‌قی بوو خۆش خۆشیش به‌نێو مۆخ و جه‌سته‌یدا ئازاری ده‌به‌خشیه‌وه‌ ، ده‌ستێكی به‌ سه‌ر و پرچیدا هێناو تا لێكدابڕانیان هه‌ر به‌و چه‌شنه‌ گیرۆده‌ی بریسكانه‌وه‌ی چاوه‌ كریستاڵیه‌كانی ژنه‌ فریشته‌ییه‌كه‌ بوو .. ئه‌و وه‌ك تیشكی خۆر و زمرودێكی تازه‌بار وای لێكردبووخۆی له‌بیركات و خه‌یاڵی هه‌میشه‌ زینده‌ خه‌ون ببینێ .. له‌ كوێ بوون و بۆ هه‌ركوێ چوون هیچی نه‌دی و هیچیشی بیرنایه‌ته‌وه‌ هێنده‌ نه‌بێ كه‌ ژنه‌ فریشته‌یه‌كه‌ وه‌ك كچه‌ نه‌وره‌سێكی سه‌رده‌ریاكه‌ له‌ پێشچاوی ده‌هات و ده‌چوو .
