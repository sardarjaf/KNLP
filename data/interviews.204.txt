هاورێ حه‌مه‌ سعید حاجی محه‌مه‌د ناسراو به‌ {حه‌مه‌ سه‌عید قه‌ره‌داغی} له‌ ناو بنه‌ماڵه‌یه‌كی زه‌حمه‌تكیشی نیشتمانپه‌روه‌ر له‌ شارۆچكه‌ی قه‌ره‌داغ له‌ ساڵی 1953 چاوی بۆ ژیان هه‌ڵهێناو له‌ ته‌مه‌نی حه‌وت ساڵیدا باوكی كۆچی دووایی ئه‌كات و له‌ گه‌ڵ برا گه‌وره‌كه‌ی هاورێ حه‌مه‌ ره‌شید قه‌ره‌داغی ده‌ستیان كردووه‌ به‌ كارو كاسبی بۆ په‌یداكردنی بژێوی خێزانه‌كه‌یان كه‌ داێكێك و چوار خوشك و دوو برا بوون.
هاورێ حه‌مه‌ سه‌عێد له‌ به‌ر سه‌ختی ژیان و خراپی بارودۆخ نه‌یتوانی له‌ قوتابخانه‌ درێژه‌ به‌ خوێندن بدات، ته‌نها شه‌شی سه‌ره‌تایی ته‌واو ئه‌كات و، وه‌ك گه‌نجێكی ئیشكه‌ر رووی كرده‌ كاركردن.
له‌ ساڵی 1971 بوو به‌ سه‌ربازو له‌ ماوه‌ی سێ ساڵدا به‌ باشی فێری زمانی عه‌ره‌بی بوو، له‌ پاش سێ سال خزمه‌تی سه‌ربازی ته‌واو كردو، له‌ شاری به‌غدا مایه‌وه‌و، ده‌ستی كرده‌ووه‌ به‌ كرێكاری و، له‌ به‌ر ده‌ستپاكی و راستكۆیی ودڵسۆزییه‌وه‌ خاوه‌ن كارگه‌كه‌ كردوویه‌تی به‌ سه‌رپه‌رشتیارو به‌رپرسی كارگه‌كه‌ی و، له‌وێ له‌ گه‌ڵ چه‌ندین كه‌سی ناوچه‌ی قه‌ره‌داغ و ده‌ربه‌ندیخان كاریكردووه‌و، ئه‌و كه‌سانه‌ش شاهیدی ده‌ستپاكی بۆ ئه‌ده‌ن.
له‌ ساڵی 1970 داو له‌ سه‌ره‌تای لاوێه‌تییه‌وه‌ هاورێ حه‌مه‌ سه‌عید په‌یوه‌ندی به‌ ریزه‌كانی حزبی شیوعی له‌ رێكخراوی قه‌ره‌داغ كردو، له‌ پاش شاڵاوه‌ درندانه‌كه‌ی حزبی به‌عسی عه‌ره‌بی له‌ ساڵی 1978و، لێدانی حزبی شیوعی و، له‌ به‌ر ئه‌وه‌ی حه‌مه‌ ره‌شید قه‌ره‌داغی برای یه‌كێك بوو له‌ فه‌رماندو پێشمه‌رگه‌ سه‌ره‌تاییه‌كانی حزب، سیخوره‌كانی به‌عس هه‌میشه‌ به‌ دوای حه‌مه‌ سه‌عیدوه‌ بوون بۆ ئه‌وه‌ی ده‌ستگیری بكه‌ن و، بۆیه‌ ناچار كرا شاری به‌غدا به‌جێبێڵێت و، گه‌رایه‌وه‌ بۆ شاری سلێمانی و،پاشان ئه‌چێته‌وه‌ بۆ قه‌ره‌داغ و، چه‌كێك به‌ پاره‌ی خۆی ئه‌كرێت و، په‌یوه‌ندی به‌ مه‌فره‌زه‌كانی حزبه‌وه‌ ئه‌كات و، له‌و رۆژه‌ سه‌خت و دژوارانه‌دا له‌ گه‌ڵ هاورێیان و مه‌فره‌زه‌كانی حزب به‌شداری چه‌ندین چالاكی كردووه‌.
بۆ یه‌كه‌م جار له‌ پایزی ساڵی 1979 مه‌فره‌زه‌یه‌كی هاورێیان له‌ سه‌ربازگه‌ی قه‌ره‌داغیانداو، هاورێ حه‌مه‌ سه‌عید له‌ رووی ئازایه‌تییه‌وه‌ رۆڵێكی باشی نواندو به‌شدارییه‌كی جوامێرانه‌ی هه‌بوو، ئه‌وه‌ی یارمه‌تیده‌ر بوو هاورێ به‌ وردی شاره‌زای ناوچه‌كه‌ بوو، پلاندانه‌ری لێدانی ئه‌و سه‌ربازگه‌یه‌و باره‌گای مونه‌زه‌مه‌ی به‌عس بوو له‌ قه‌ره‌داغ و، له‌ زوربه‌ی چالاكییه‌كانی قه‌ره‌داغ و گه‌رمیان به‌شدار بووه‌و، هاورێیه‌كی لێهاتوو بوێرو هێمن بووه‌و، باوه‌ری ته‌وای به‌ حزب و سیاسه‌ته‌كانی هه‌بووه‌و، له‌ ساڵی 1980 وه‌ حكومه‌تی عێراق به‌رده‌وام تۆپبارانی باره‌گاكانی حزبیان له‌ گونده‌كانی هێرتاو زی له‌ سه‌ر سنووری عێراق – ئێران ئه‌كردو، جارێكیان هاوه‌نێك به‌ر پاره‌گاكانی حزب كه‌وت هاورێیان حه‌مه‌ سه‌عیدو شه‌هید مه‌جید دۆكانی برێندار ئه‌بن.
سه‌ره‌تا له‌ كاتی بریندارییه‌كه‌ی پزیشكه‌كانی حزب دكتور دڵشادو نه‌جمه‌دین هه‌ورامی زۆر هه‌وڵیان له‌ گه‌ڵ هاورێ حه‌مه‌ سه‌عیددا بۆ چاره‌سه‌ری برێنه‌كه‌ی و، هاوری نه‌جمه‌دین چوو له‌ ناوچه‌ی هه‌ورامانی رۆژهه‌ڵات (جه‌راحی) كورده‌واری هێناو، ئه‌ویش قاچی ئه‌گرێته‌وه‌و، ماوه‌ی سێ مانگ له‌ بن ئه‌شكه‌وتێك له‌ چیاكانی نه‌وسوودو هه‌ورامان ئه‌مێنێته‌وه‌و، هاورێیانی پێشمه‌رگه‌ یارمه‌تی ئه‌ده‌ن، پاشان حزب بۆ چاره‌سه‌ری ئه‌ینێرێت بۆ ئێران و دواتر بۆ سوریاو له‌وێشه‌وه‌ بۆ یه‌كێتی سۆڤێتی جاران و، له‌ پاش تیمارو چاره‌سه‌ری‌ له‌ ساڵی 1982 گه‌رایه‌وه‌ بۆ كوردستان و، هه‌رچه‌نده‌ كه‌می باشبوو بوو زۆرجار هه‌ستی به‌ ئازار ئه‌كردو، له‌ باره‌گاكانی حزب له‌ شاخی سورێن و كه‌ره‌جاڵ مایه‌وه‌و، له‌ دواییدا له‌ به‌تالیۆنی 15 ی قه‌ره‌داغ جێگیر بوو.
هاورێ حه‌مه‌ سه‌عید په‌یوه‌ندی كۆمه‌ڵایه‌تی له‌ ناو دانیشتوانی گونده‌كان هه‌بوو، له‌لایه‌ن هاورێیان و خه‌ڵكه‌وه‌ زۆر خۆشه‌ویست بوو، شاره‌زاییه‌كی باشی له‌ بواری ئێداری و سه‌ربازی هه‌بوو، له‌ ژیانی پێشمه‌ركایه‌تیدا ئامر مه‌فره‌زه‌و جێگری سه‌رپه‌ل و سه‌رپه‌ل بووه‌و، مێژوو شاهیدی ئه‌وه‌یه‌ هاورێ حه‌مه‌ سه‌عیدو شه‌هید مه‌جید دوكانی و چه‌ند هاورێیه‌كی تر رۆڵی به‌رچاویان هه‌بووه‌ له‌ نه‌خشه‌دانان و گرتنی شاری قه‌ره‌داغ.
حه‌مه‌ سه‌عید له‌ ژیانی پێشمه‌رگایه‌تیدا دووجار به‌ سه‌ختی بریندار بووه‌، ساڵی 1980 له‌ بارگای حزب له‌ هێرتاوزی و له‌ ساڵی 1988 له‌ كیمیا بارانی سێوسێنان كه‌ له‌ گه‌ڵ چه‌ند هاورێیه‌كی تر چوو بوو بۆ یارمه‌تیدانانی خه‌ڵكی بریندارو هێنانیان بۆ نه‌خوشخانه‌ی مه‌ڵبه‌ندی سلێمانی و كه‌ركوكی حزب و، هه‌روه‌ها له‌ شه‌ره‌كانی ئه‌نفالی دووی قه‌ره‌داغ و سێی گه‌رمیان و، شانبه‌‌ شان له‌ گه‌ڵ پێشمه‌رگه‌كانی مه‌ڵبه‌ندی سلێمانی و كه‌ركوكی حزبی شیوعی به‌شدارییه‌كی كاریكه‌ری هه‌بووه‌و، هه‌روه‌ها له‌ بنكه‌كانی دۆڵه‌ كۆگاو قه‌ندیل و پاشبه‌رد له‌ ناوچه‌ی پێنجوین و شوێنه‌ سنووریه‌كانی تر درێژه‌ی به‌ پێشمه‌رگایه‌تی داوه‌و، به‌شداری راپه‌رینه‌ مه‌زنه‌كه‌ی ساڵی 1991 ی كردووه‌و، له‌ كۆتایی هه‌مان ساڵدا ژیانی هاوسه‌ركیری پێكهێناوه‌و خاوه‌نی كورێك و دوو كچه‌ به‌ ناوه‌كانی { سه‌فین و ساڤان و ئاسیا} و قوتابی زانكۆن و، زۆر بایه‌خ و گرنگی به‌ منداڵه‌كانی ئه‌داو، ئاواتی ئه‌وه‌ بوو خوێندن ته‌واو بكه‌ن و، هه‌موو كات ئه‌یوت حه‌زئه‌كه‌م منداڵه‌كانم له‌ خۆم پاشتر بن.
به‌ هۆی ئازارو سه‌ختی برینه‌كه‌یه‌وه‌ له‌ ساڵی 1996 دا له‌ رێكه‌ی چه‌ند هاورێیه‌كی‌ خۆی سه‌ردانی شاری به‌غدا ئه‌كات به‌ مه‌به‌ستی چاره‌سه‌ركردن و، هه‌ر له‌ به‌غدا نه‌شتگه‌رییه‌كی قورسی بۆ ئه‌كرێت و، له‌ ساڵی 1998 روو له‌ ده‌ره‌وه‌ی وڵات ئه‌كات و، هاورێیه‌كی خۆی یارمه‌تی ئه‌دات و ئه‌گاته‌ وڵاتی ئه‌ڵمانیاو، ئه‌چێته‌ ماڵی چه‌ند خزم و دۆستان و، به‌ هۆی هیلاكی و ماندوبوونی رێگاوه‌ تووشی نه‌خۆشی ئه‌بێت و ته‌ندروستی تێكئه‌چێت و، له‌ خه‌سه‌خانه‌ ئه‌یخه‌وێنن و نه‌شته‌رگه‌ری بۆ ئه‌كه‌ن و، دۆستان و خزمان سه‌رداری ئه‌كه‌ن و یاره‌مه‌تی ئه‌ده‌ن و، ماوه‌ی ساڵێك له‌ ئه‌ڵمانیا ئه‌مێنێته‌وه‌و هیچی بۆ ناكه‌ن و، دواجار روو له‌ وڵاتی نه‌رویج ئه‌كات و، له‌وێ باری ته‌ندروستی خراپ ئه‌بێت و، دووجار نه‌شته‌رگه‌ری بۆ ئه‌كرێت بۆ قاچی و پشتی و، ماوه‌ی ده‌ ساڵ له‌ وڵاتی نه‌رویج ئه‌مێنێته‌وه‌و، زوربه‌ی كاته‌كانی به‌ ئازارو چاره‌سه‌ری به‌ سه‌ر ئه‌بات و، ئه‌و ماوه‌ی ده‌ ساڵه‌ له‌وێ ئه‌بێت به‌رێزان له‌ دۆست و خزمان به‌باشی یارمه‌تی ئه‌ده‌ن و، هاورێ حه‌مه‌ سه‌عید هه‌میشه‌ ناویانی به‌ چاكه‌و پیاوه‌تی ئه‌بردو ئه‌یوت من قه‌رزای ئه‌و خۆشه‌ویستانه‌م.
له‌ ساڵی 2010 ئه‌گه‌رێته‌وه‌ بۆ كوردستان و به‌ هۆی به‌رده‌وامی خه‌بات و دانه‌برانی له‌ پێشمه‌رگایه‌تی دووجار میدالیه‌ی رێزلێنانی پێئه‌بخشرێت له‌ ساڵی 2015 له‌ لایه‌ن كۆمه‌ڵه‌ی پێشمه‌رگه‌ دێرینه‌كانی حزبی شیوعی كوردستان و له‌ ساڵی 2017 له‌لایه‌ن كۆمه‌ڵه‌ی پێشمه‌رگه‌ دێرینه‌كانی كوردستانه‌وه‌و، هه‌تا ئه‌و رۆژه‌ی ماڵئاویی لێكردین به‌شێكی جه‌سته‌ی شوێنه‌واری سوتاندنی كیمیاوی پێوه‌ مابوو.
هاوری حه‌مه‌ سه‌عید زوربه‌ی ژیانی به‌ نه‌هامه‌تی و هه‌ژاری و برینداری به‌ سه‌ربردو، ته‌نها خانه‌نشینی وه‌ك پێشمه‌رگه‌یه‌ك بۆكراوه‌و، خانه‌نشینی كه‌مئه‌ندامی سه‌نگه‌ری بۆنه‌كراوه‌و، سه‌ره‌رای ئه‌وه‌ی دووجار بریندار بووه‌و، له‌ ساڵی 2012 وه‌ هه‌موو به‌ڵگه‌و مه‌عامه‌لاتی كردووه‌ به‌ڵام تائێستا خانه‌نشینی كه‌مئه‌ندامی بۆنه‌كراوه‌و وه‌ڵامنه‌دراوه‌ته‌وه‌‌.
هاورێ حه‌مه‌ سه‌عید كه‌سێكی به‌وه‌فا بوو، به‌رده‌وام ئه‌وانه‌ی لێیانئه‌قوما یارمه‌تی ئه‌دان و، زۆر به‌ داخه‌وه‌ له‌ رۆژی 1/6/2017 له‌كاتی گه‌رانه‌وه‌ی له‌ گه‌ڵ هاورێیان له‌ مه‌راسیمی به‌ خاكسپاردنی هاورێ عه‌زیز محه‌مه‌د له‌ هه‌ولێر به‌ رووداوێكی نه‌خوازراو گیانی له‌ ده‌ستداو، هاورێ ئه‌و كه‌سه‌ بوو ته‌مه‌نی خۆی له‌ پێناو پێشمه‌رگایه‌تی و به‌رگریكردن له‌ گه‌ل و نێشتمان و چینی زه‌حمه‌تكێش به‌ سه‌ربرد، هاورییه‌ك حێی متمانه‌و بۆنی ساده‌یی وخاكێتی لێئه‌هات.
