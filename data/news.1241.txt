جێگری‌ سه‌رۆكی‌ لیژنه‌ی‌ دارایی له‌په‌رله‌مانی‌ كوردستان ئاشكرایده‌كات، وه‌زیری‌ سامانه‌ سروشتیه‌كان جارێكی‌ دیكه‌ كوردستانی‌ به‌ره‌و ئه‌وروپا جێهێشتۆته‌وه‌، ڕاشیگه‌یاندوه‌، "هاتنه‌وه‌شی‌ بۆ كاری‌ تایبه‌تبوه‌".
عه‌لی‌ حه‌مه‌ساڵح جێگری‌ سه‌رۆكی‌ لیژنه‌ی‌ دارایی له‌په‌رله‌مانی‌ كوردستان له‌په‌یجی‌ تایبه‌تی‌ خۆی‌ له‌تۆڕی‌ كۆمه‌ڵایه‌تی‌ فه‌یسبوك ئاشكرایكردوه‌، ((دوای 65 ڕۆژ بۆ كاری تایبه‌ت هێنایانه‌وه‌، هه‌ندێك ئیشیان پێكرد، چه‌ند ڕۆژێكه‌ ئاشتی هه‌ورامی كوردستانی جێهێشتوه‌و دیسانه‌وه‌ له‌ له‌نده‌نه‌)).
ئه‌وه‌شی‌ باسكردوه‌، "دوێنێ پرسیمان چاره‌نوسی ئه‌و پارانه‌ كوا كه‌ له‌فرۆشتنی نه‌وت به‌پێشوه‌خته‌ به‌توركیاو شه‌ش كۆمپانیای جیهانی وه‌رگیراوه‌و ورده‌كاریمان خسته‌ڕوو، وتیان دواتر وه‌ڵامده‌ده‌ینه‌وه‌، پرسیمان 10 ملیار دۆلاری بانكه‌ ئه‌هلی و بازرگانیه‌كان ڕاكێشراوه‌، چی لێهات، وتیان دواتر وه‌ڵام ده‌دینه‌وه‌".
له‌و ڕوه‌شه‌وه‌ جه‌ختیكردۆته‌وه‌، "له‌مه‌ودوا ململانێ و فشارو خه‌باتی مه‌ده‌نی و دادگا له‌سه‌ر سه‌رۆكی حكومه‌ت و جێگره‌كه‌یه‌تی، دوێنێش وتم ده‌بوو ئاشتی هه‌ورامی خۆی بهاتایه‌، به‌ڵام وه‌ڵام نه‌بوو".
