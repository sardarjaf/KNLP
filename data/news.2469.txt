عه‌بدولوه‌هاب ساعدی فه‌رمانده‌یی ئۆپه‌راسیۆنه‌كانی رزگاركردنی فه‌لوجه‌ له‌لێدوانێكی رۆژنامه‌وانیدا رایگه‌یاند هێزه‌ ئه‌منییه‌كان گه‌یشتونه‌ته‌ پردی (الموظفین)ی ده‌روازه‌ی خۆرهه‌ڵاتی شارۆچكه‌ی فه‌لوجه‌، وتیشی"ئه‌و هه‌نگاوه‌ دوای رزگاركردنی باره‌گای نه‌خۆشخانه‌ی ئوردنی بووه‌ له‌ تیرۆریستانی داعش كه‌ ئاڵای عیراقی له‌سه‌ر به‌رزكرایه‌وه‌".
پێشتر فه‌رمانده‌یی پۆلیسی فیدراڵی رایگه‌یاندبوو، هێزه‌ سه‌ربازییه‌كان به‌ پاڵپشتی هۆزه‌ چه‌كداره‌كان‌و هێزی ئاسمانی، ناوچه‌كانی سوبه‌یحات‌و سه‌جه‌ری خۆرهه‌ڵات‌و باكوری فه‌لوجه‌یان له‌تیرۆریستانی داعش پاككردوه‌ته‌وه‌و نزیكه‌ی 40 تیرۆریستیشیان له‌رزگاركردنی ئه‌و ناوچانه‌دا كوشتووه‌.
به‌پێی روانگه‌كه‌، ته‌حسین عه‌لی عه‌باس ساعدی، وێنه‌گرو په‌یامنێری جه‌نگیی سه‌ر له‌به‌یانی ئه‌مڕۆ له‌میحوه‌ری گه‌رمه‌ی خۆرهه‌ڵاتی فه‌لوجه‌ كوژراوه‌ له‌كاتێكدا شانبه‌شانی هێزه‌ عیراقییه‌كان سه‌رقاڵی رووماڵكردنی ئۆپه‌راسیۆنی رزگاركردنی شارۆچكه‌كه‌ بووه‌.
هه‌رئه‌مڕۆش حه‌یده‌ر عه‌بادی سه‌رۆك وه‌زیرانی عیراق به‌ره‌كانی شه‌ڕی له‌ فه‌لوجه‌ به‌سه‌ركرده‌وه‌و به‌پێی به‌یاننامه‌یه‌كی شانه‌ی میدیای جه‌نگی، عه‌بادی به‌شێوه‌یه‌كی مه‌یدانی سه‌رپه‌رشتی پڕۆسه‌ی كۆنترۆڵكردنه‌وه‌ی فه‌لوجه‌ ده‌كات.
دوای كۆنتڕۆڵكردنیشی له‌لایه‌ن داعش، سوپای عیراق له‌سه‌رجه‌م ده‌روازه‌كانییه‌وه‌ گه‌مارۆی خسته‌سه‌ر ئه‌و شارۆچكه‌یه‌و رێگه‌ی هاتن‌و چوونی قه‌ده‌غه‌كرد، ئه‌وه‌ش وایكرد دانیشتووانه‌كه‌ی له‌لایه‌ك رووبه‌ڕووی هه‌ڕه‌شه‌كانی داعش ببنه‌وه‌، له‌لایه‌كی تریش رووبه‌ڕووی برسێتی بوونه‌وه‌ به‌هۆی ئه‌وه‌ی هیچ پێداویستییه‌كی رۆژانه‌یان به‌ده‌ست نه‌ده‌گه‌یشت.
فه‌لوجه‌ له‌فه‌رهه‌نگی زمانه‌وانیدا به‌واتای"زه‌وییه‌كی شیاو بۆ كشتوكاڵ"دێت، به‌پێی ئامارێكیش كه‌ رێكخراوی نه‌ته‌وه‌یه‌كگرتووه‌كان ساڵی 2011 بڵاویكرده‌وه‌، ژماره‌ی دانیشتووانی ئه‌و شارۆچكه‌یه‌ ئه‌وكات 320 هه‌زار كه‌س بووه‌‌و زۆرینه‌ی دانیشتووانه‌كه‌شی سه‌ر به‌هۆزی دلێم-ن .
