بەڕێوەبەرایەتی ئاسایش لەبارەی ئەو پارەیەی ھاوڵاتیان دەیدەن بەبریکارەکانی خۆراک پەیامێکی بەپەلە بڵاودەکاتەوەو ھۆشداریشدەدات، ھەر بریکارێکی پارەی زیادە لەھاوڵاتیان وەربگرێت ڕوبەڕوی سزا دەکرێت، ڕاشیدەگەیەنێت، "داوادەکەین ھیچ ھاوڵاتیەک لە 500 دینار زیاتر بەبریکارەکانی نەدات، ئەگەر فشاریشیان لێکرا پەیوەندیمان پێوەبکەن"، کۆمپانیای خۆراکی سلێمانیش ڕایدەگەیەنێت، "ھەر بریکارێک لە 500 دینار زیاتر وەربگرێت، نایاساییە".
بەگوێرەی ڕاگەیەنراوێكی بەڕێوەبەرایەتی ئاسایشی ڕاپەڕین كە تایبەت بۆ SNN نێردراوە ئاماژەكراوە بەبڕیاری زیادكردنی وەرگرتنی پارە لەهاوڵاتیان لەلایەن بریكارەكانی خۆراكەوە، لەو ڕوەشەوە هۆشداریدەدات.
ئاسایش ئەوەشی ڕاگەیاندوە، ((بڕی وەرگرتنی پارەی بەشەخۆراك بەبڕیاری وەزارەتی بازرگانی عیراق لە250 دینارەوە بۆ 500 دینار زیادكراوە، بەڵام بەشێك لەبریكارەكان زیاتر لەو بڕەیان لەهاوڵاتیان وەرگرتوە)).
لەزانیاریەكانی ڕاگەیەنراوەكەدا هاتوە، "لەلایەن بەشێكی زۆر لەهاوڵاتیانی سنورەكانی (سلێمانی، ڕانیە، سەنگەسەرو چوارقوڕنە) ئاسایش ئاگاداركراوەتەوە كە بەشێك لەبریكارەكان 750 بۆ هەزار دیناریان لەهاوڵاتیان وەرگرتوەو سەرپێچیان كردوە، لەو ڕوەوە هۆشداری بەبریكارەكان دراوە".
هەروەك ئاسایش لەبەشێكی دیكەی پەیامەكەیدا بۆ هاوڵاتیان چەند ژمارە تەلەفۆنێك بڵاودەكاتەوەو داواشدەكات، "لەئەگەری دوبارەبونەوەی هەر حاڵەتێكی وەرگرتنی پارەی زیادە لەهاوڵاتیان لەڕێگەی ژمارە تەلەفۆنەكانی 07701566932 یان 0538640515 بەپەلە پەیوەندییان پێوەبكرێت".
لەلایەكی دیكەشەوە كۆمپانیای دابەشكردنی خۆراكی سلێمانیش پشتیوانی پەیامەكەی ئاسایش دەكات و شەوكەت محەمەد بەڕێوەبەری كۆمپانیای خۆراك لەسلێمانی بەSNNی ڕاگەیاند، "زیادكردنی بڕی پارەكە بڕیاری وەزارەتی بازرگانی عیراقە كە بڕەكەی لە 250 دینارەوە كرایە 500 دینار".
وەكو ئەو وتی:"ئەو 500 دینارە 90 دیناری بۆ بریكاری خۆراك دەبێت، 50 دیناری دیكەشی بۆ بریكاری ئاردە، 360ی دیكەش حكومەت دیكاتە بری گواستنەوە، هەر بریكارێكیش لەو 500 دینارە زیاتر وەربگرێت و سەرپێچی بكات، پێچەوانەی یاسایەو ئیجرائاتی لەگەڵدا دەكرێت".
