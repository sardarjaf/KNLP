هەر کەسێک، کە لە خەیاڵاندن یان گرێی حیزبیی یان جەهلی رواڵەتی زانین هەڵنەدێرا بێت، تێدەگات یان هەرنا هەستدەکات، ئەو دیمەنی رووداوانەی کە دوو سێ رۆژە، هەرچەندە ئەو دیمەنی رووداوانە زنجیرەیەکن لەو شانۆگەرییە عەنتیکەخوازییەی کۆمەڵگەی کوردی کە لە هەناوی بازاڕاندنەوە لە دایکبوون، لە شاشەکانی تیڤیی و واقیعی کۆمەڵگەی کوردیدا دەیانیبین، دۆخێکە لە عەنتیکەخوازیی (ئەبسوردیزم)
بۆ ئەوەی دیوە نادیار و نەبینراوەکەی ئەو دیمەن و واقیعە عەنتیکەخوازییەی کە بە دەم هەڵای خۆنیشاندانی مووچەوە روودەدەن ببیینی، گەرەکە مەودایەک لەو دونیایە عەنتیکەخوازییە وەربگریت.
تۆ سەرنج بدە، کۆکردنەوەی ئەو دیمەنانەی کە لەو یەک دوو رۆژەدا روودەدەن، عەقڵ ناتوانێت بە یەکترییانەوە ببەستێتەوە: لە لایەک لە سلێمانی خۆنیشاندانی مامۆستایانە بۆ داوای مووچە، بەڵام خۆنیشاندان، بە نوێژی بە کۆمەڵیی خەتم دەبێ، کە ئەو دیمەنە دەکرێ بە نوێژە بە مووچە پێناسەی بکەین، بەو مانایەی لە دێرزەماندا خەڵک لە زستاندا کە باران نەدەباری، نوێژە بەبارانەیان دەکرد.
لە لایەکی ترەوە بە دەم ئەو هەڵایەوە، لقی پارتی و نوێنەرەکانیان چەک و تفقیان بەستاوە، بێ لێکدانەوەی ژیربێژیی، تا رووبەڕووی ئەگەری هێرشی خۆنیشاندەران ببنەوە بۆ سەر بارەگەکەیان، کە ئەمەش مانای ئەوەیە، تشتێک بە ناوی یەک حکومەت و یەک کۆمەڵگە لە گۆڕێدا نییە، بەڵکە دونیایەکی عەنتیکە لە کۆمەڵێک بوونەوەرگەل هەن.
لەوەش خۆشتر، لەملاوە لە کاتێکدا کە یەکێتیی و گۆڕان دەستەڵاتدارن لە سلێمانی، کەچی مێدیا و پەرلەمانتارە کارکەنارەکانییان بوونەتە رێبەر و هاندەری خۆنیشاندەران و ئەنجامندانی خۆنیشاندانیش بە بێ تەشەقەڵە، بە سەرکەوتنی سلێمانی و دەڤەرەکانیی و یەکێتیی دەبینن!
لە لایەکی ترەوە، گوایە وەزیری پیشمەرگە، گۆڕانە، کەچی کاکە هێمنی پێشمەرگەی سەر بە گۆڕان بە هۆی رەخنەگرتن و هاوسۆزی باشکردنی مووچەی پێشمەرگە و مووچەخۆران، لە لایەن ئاساییشی پارتییەوە ئەتک دەکرێت.
لەوەش گەڕێ تۆ وەک گۆڕان و گۆڕانخواز وەزیری پێشمەرگە هی تۆ بێت، کەچی وا رەفتار بکەیت، وەک ئەوەی بەرهەڵستکار بیت.
هەر بە دەم ئەو دیمەنانەوە، لە کاتێکدا کۆمەڵگە بە دەم هات و هاواری گرتنەوەی موسڵ و ئەگەری گەڕانەوە و نەگەڕانەوەی “ناوچە جێناکۆکەکان”، لە ئەگەر و نەگەری “سەربەخۆیی کوردستاندا” تێداماوە، کەچی هەر هەمان رۆژ و کات، فڕۆکەکانی تورکیا زگیان بەسەر چیای کۆڕەکەوە دەسوون و بەسەر دەڤەری باڵەکایەتیی و ئامێدی دەڕشێنەوە، کەچی لەو دونیایە عەنتیکەسازییەی ئێمەدا، وەک ئەوەی هیچ لە گۆڕێدا نەبێت.
راستت دەوێت، ئەمەریکا و هاوپەیمانەکانی تاکە بڕیاردەرن لە گرتنەوەی موسڵ و کۆی دۆخی سیاسیی عێراق و کوردستان، ئەوەی کەمێكیش لە کۆلۆنیالیزم تێبگات، دەزانێت کە ئەو دۆخەی کوردستان و عێراق تێیدا دەژین، بە هۆی بێئرادەییەوە، لە زانستی سیاسەتدا پێی دەگوترێت، کۆلۆنیالیزمی نوێ، بەو مانەی کە راستە لە رووکەشدا نوێنەرانی سیاسی عێراق و کوردستان حکو مەتی خۆیان بەڕێوە دەبەن، بەڵام راستییەکەی کۆی سیاسەتی ناوەخۆ، دەرەکیی و دۆخی ئابووریی عێراق و کوردستان لە لایەن ئەمەریکا و هاوپەیمانەکانییەوە بەڕێوە دەبردرێن.
لەوەش بترازێ، لەملاشەوە گوایە خەڵک گوایە لە بێمووچەیی حەجمانی نەماوە، کەچی جادە، کۆڵان و کون و قوژبنی گوند و بەباو شارەگوندی کوردستان، لە تڕومبێلاندا جمە دێت، مرۆڤ وەک قالۆنچە و خشۆک دەبێ لەبەر بەرەوڵایی لێخوڕانی تڕومبێلان هەڵبێت، تا نەپلیشێیتەوە.
راستت دەوێ، کۆی ئەو دیمەن و رووداوانە، جۆرێکە لە دونیایەکی عەنتیکەخوازیی (ئەبسوردیزم).
ئەمەش بەرهەمی ئەو پارە رژان و باڵادەستی نیولیبرالیزمە بوو، کە دوای ٢٠٠٣ بوو بە عەقیدەی کوردی.
ئاکامی ئەمەش، کۆی بەها و بوونمانی کرد بە پارەی بە خۆڕا و مووچە و پووچخوازیی (نەهێلیزم).
بەڵێ، کۆمەڵگەیەک کە لە فەقیریی و فەقراتییەوە، لە نەدیی و بدییەوە، لە کەر و هێسترەوە بوو بە خاوەن دادە وەنەوشە و مۆنیکا، خاوەن شهادەی بەلاش و قات و ریباتی گوڵ گوڵیی، مەکینە.
تڕومبێل.
مووچەی بەخۆڕا، کە ئەو بەربەرییەتییەی مەکینە و تڕومبێل لێرەدا رۆژانە منی هەراسان کردووە.
ئەو بە مەکینەبوونە کۆمەڵگەی کرد بە مەکینەیەک لە تڕومبێل و بازاڕی بەرەڵا، ئاکامی دیمەن و دونیا عەنتیکەخوازیی بەرهەمدەهێنێت.
ئەم عەنتیکەخوازییەی کە تێیدا دەژین، دۆخێکی ئەخلاقی بەرهەمهێناوە، کە پێی دەگوترێ داڕمان (decadent)، یان سینیزم (cynicism)، لەم دۆخەدا، هەموو تشتێک، ئەتکردن، زبڵسالاریی، درۆ، دووڕوویی، بەرەڵایی، بێبەزەیی، تێهەڵدان، جەهلخوازیی، دینداری ساختە، شەقاوەبازیی و عەنتەربازیی، ئەوانیتر تۆ ریزی بکە، لە کن خەڵک و ‌هێزەکان، دەبن بە ئاسایی.
