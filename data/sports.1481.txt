ئەمڕۆ ركابەرییەكانی هەفتەی شانزەیەمی خولی یانەكانی ئیسپانیا بەردەوامیان دەبێت، واش بڕیارە شەوی یەك شەممە لە رووبەرووبوونەوەیەكی گرنگی ئەو هەفتەیەدا یانەی بەرشەلۆنە لە یاریگای كامپ نۆ میوانداری یانەی دیپۆرتیڤۆ لاكەرۆنیا بكات.
شەممە ركابەرییەكانی هەفتەی شانزەیەمی خولی یانەكانی ئیسپانیا درێژەیان دەبێت و چەند رووبەرووبوونەوەیەكی گرنگیش لەو هەفتەیەدا بەڕێوەدەچن، یانەی ریاڵ مەدریدیش بەهۆی بەشداریكردنی لە ركابەرییەكانی جامی جیهانی یانەكانەوە لەم هەفتەیەدا یاری ناكات، كە وا بڕیار بوو ئەو یانە مەدریدیە دوا نیوەڕۆی رۆژی یەك شەممە لە دەرەوەی یاریگای خۆی ببێتە میوانی یانەی لیگانیس.
سەرەتاش لە یارییەكانی رۆژی شەممە و لە رووبەرووبوونەوەیەكی ئاست بەرزی ئەو هەفتەیەدا سەعات 8  و 30 دەقیقە بە كاتی هەرێمی كوردستان یانەی ڤالانسیا دوور لە یاریگای خۆی رووبەرووی یانەی ئیبار دەبێتەوە، بۆ ئەو یاریەش مارسیلینۆ گارسیای راهێنەری ڤالانسیا بە هەموو توانایەكی خۆیەوە ئامادەكاری كردووە و بە نیازیشە هەر لە سەرەتاوە بەشداری بە سەرجەم یاریزانە بە توانا و ناودارەكانی بكات، ئەویش تا بردنەوەیەكی تر لە خولەكەدا تۆمار بكەن و كۆتاییش بە ئەنجامە لاوازەكانی ئەم دواییەیان بهێنن، كە ئەو یانەیە لە سێ هەفتەی رابردووی خولەكەدا تەنها لە یەك یاریدا بردنەوەیان تۆماركردووە.
لە لایەكی ترەوە و هەر لە یارییەكانی ئەو هەفتەیەدا سەعات 10  و 45 دەقیقەی شەوی شەممە یانەی ئەتڵەتیكۆمەدرید لە یاریگای واندا میترۆ پۆلیتانۆ پێشوازی لە یانەی دیپۆرتیڤۆ ئالاڤێس دەكات، لە یارییەكانی ئەم وەرزەی خولەكەدا رۆخی بلانكۆس دووچاری هیچ شكستێك نەبۆتەوە كە لە 9 یاریدا بردنەوەیان تۆماركردووە و لە 6 یاریشدا دووچاری یەكسان بوون هاتوون، هەر بەو هۆیەشەوە دیێگۆ سیمیۆنی ئەرجەنتینی و راهێنەری ئەو یانە مەدریدیە بڕٍیاریداوە هاوشێوەی یارییەكانی رابردووی خولەكە رووبەرووی یانەی دیپۆرتیڤۆ ئالاڤێس ببێتەوە، ئەویش بە هیوای ئەوەی بە بردنەوەیان لەو یانەیە و لە ئەگەری شكست یاخود یەكسانبوونی یانەی ڤالانسیا ئەوا خۆیان بەگەیەننە پلەی دووەمی ریزبەندی لالیگا.
رۆژی یەك شەممەش یارییەكانی هەفتەی شانزەیەمی خولی یانەكانی ئیسپانیا بەردەوامیان دەبێت و بریاریشە سەعات 10  و 45 دەقیقەی شەو یانەی بەرشەلۆنە لە یاریگا و بەردەم هاندەرانیدا رووبەرووی یانەی دیپۆرتیڤۆ لاكەرۆنیا ببێتەوە، سەرەرای ئەوەی یارییەكە تا رادەیەكی زۆر بۆ یاریزانانی بلوگرانا ئاسان دەبێت، بەوەی لە یارییەكانی ئەم وەرزەی خولەكەدا دیپۆرتیڤۆ لاكەرۆنیا بە ئاستێكی زۆر خراپەوە دەردەكەوێت و پێش بەڕێوەچوونی ركابەرییەكانی ئەو هەفتەیەش بە كۆكردنەوەی تەنها 15 خاڵ لە پلەی حەڤدەیەمی ریزبەندی دێت، بەڵام ئێرنیستۆ ڤاڵڤێردی راهێنەری ئەو یانە كەتەلۆنیە سەرجەم یاریزانە بە توانا و ناودارەكانی بانگهێشتكردووە و ماوەی چەند رۆژێكیشە لە ئامادەكاری چڕدایە، ئەویش تا بتوانن بەرامبەر بەو یانەیە بە ئەنجامێكی گەورە بردنەوە تۆمار بكەن و پێش ئەنجامدانی یاری كلاسیكۆش، كە وا بڕیارە لە دوا نیوەڕۆی 23ی ئەم مانگەدا ئەنجام بدرێت جیاوازی خاڵەكانیان لەگەڵ یانەی ریاڵ مەدریدی ركابەری مێژوویان بۆ  11 خاڵ بەرز بكەوە و لە ئەگەری بردنەوەشیان لە یاری كلاسیكۆدا ئەوا هەنگاو بە هەنگاو خۆیان لە بەدەسهێنانی نازناوی ئەم وەرزەی خولەكە نزیك بكەنەوە.
جێ ی باسە پێش بەڕێوەچوونی یارییەكانی هەفتەی شانزەیەمی لالیگا / بەرشەلۆنە بە كۆكردنەوەی 39 خاڵ لە پێشەنگی ریزبەندی خولەكە دێت و بە كۆكردنەوەی 34 خاڵیش ڤالانسیا لە پلەی دووەمی ریزبەندی دەبیندرێت / یانەی ئەتڵەتیكۆمەدریدیش خاوەنی 33 خاڵە و لە پلەی سێیەمی ریزبەندی خولەكەدایە / بە كۆكردنەوەی 31 خاڵیش یانەی ریاڵ مەدرید پلەی چوارەمی ریزبەندی گرتووە / یانەی سیڤیلیەش 28 خاڵی هەیە و لە پلەی پێنجەمی ریزبەندی خولی یانەكانی ئیسپانیا دێت ...
بەڕێوبەری بەشی هەناوی لە نەخۆشخانەی فێركاری سلێمانی رێنمایی دەداتە هاوڵاتیان لە كاتی هاتنی سەرما و سۆڵە و داوا دەكات خۆیان لە نەخۆشییە وەرزییەكان بپارێزن.
