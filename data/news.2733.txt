هێشتا ئه‌و لیژنه‌یه‌ ده‌ستبه‌كارنه‌بوون كه‌ بۆ لێكۆڵینه‌وه‌ له‌مردنی سێ منداڵ له‌نه‌خۆشخانه‌ی‌ راپه‌ڕین له‌هه‌ولێر بڕیاری دروستكردنی درا، ئه‌وه‌ش به‌هۆی دیارینه‌كردنی ئه‌ندامه‌كه‌ی‌ داواكاری گشتییه‌وه‌.
له‌شه‌وی 31ی مانگی رابردوو تا به‌ره‌به‌یانی رۆژی دواتر سێ منداڵ له‌نه‌خۆشخانه‌ی‌ راپه‌ڕین له‌هه‌ولێر گیانیان له‌ده‌ستدا كه‌كه‌سوكاریان‌و دوو سه‌رچاوه‌ی پزیشكی نه‌خۆشخانه‌كه‌ هۆكاره‌كه‌یان بۆ نه‌مانی ئۆكسجین گه‌ڕانده‌وه‌و ئیداره‌ی‌ نه‌خۆشخانه‌كه‌ش ئه‌وه‌ ره‌تده‌كه‌نه‌وه‌.
دوابه‌دوای رووداوه‌كه‌ بڕیاردرا به‌دروستكردنی لیژنه‌یه‌كی باڵا بۆ لێكۆڵینه‌وه‌و یه‌كلاییكردنه‌وه‌ی‌ دۆسییه‌كه‌، به‌نوێنه‌رایه‌تی (به‌ڕێوه‌به‌رایه‌تی ته‌ندروستی، پۆلیس، داواكاری گشتی، چه‌ند پزیشكێك)‌و له‌ژێر چاودێری لیژنه‌ی‌ ته‌ندروستی په‌رله‌مانی كوردستاندا ده‌بێت.
مریه‌م سه‌مه‌د، جێگری‌ سه‌رۆكی‌ لیژنه‌ی‌ ته‌ندروستی‌ په‌رله‌مانی‌ كوردستان، كه‌ لیژنه‌كه‌ی‌ چاودێری كاره‌كانی ئه‌و لیژنه‌ باڵایه‌ ده‌كات، به‌خه‌ندانی وت "به‌هۆی‌ ئه‌وه‌ی‌ تائێستا ئه‌ندامه‌كه‌ی‌ داواكاری گشتی دیارینه‌كراوه‌ ئه‌و لیژنه‌یه‌ پێكنه‌هێنراوه‌ كه‌پێویسته‌ لێكۆڵینه‌وه‌ بكات له‌باره‌ی‌ گیانله‌ده‌ستدانی‌ ئه‌و سێ منداڵه‌ی‌ نه‌خۆشخانه‌ی‌ راپه‌ڕین له‌هه‌ولێر".
ته‌ها عه‌بدولغه‌فور، به‌رپرسی لیژنه‌ی تۆماركردنی داوای مافی گشتی له‌پارێزگای هه‌ولێر له‌لێدوانێكی تایبه‌تدا به‌خه‌ندانی وت "هێشتا نووسراوی ئه‌و لیژنه‌یه‌یان به‌ده‌ست نه‌گه‌یشتووه‌ بۆ ده‌ستنیشانكردنی نوێنه‌ری داواكاری گشتی له‌لیژنه‌ی به‌دواداچوون‌و لێكۆڵینه‌وه‌ له‌ڕوداوه‌كه‌ی رۆژی 31ی 5 له‌نه‌خۆشخانه‌ی راپه‌ڕین".
ته‌ها باسی له‌وه‌شكرد ئه‌و رۆژه‌ی رووداوه‌كه‌ روویدا وه‌ك لیژنه‌ی تۆماركردنی داوای مافی گشتی پارێزگای هه‌ولێر په‌ڕاوی لێكۆڵینه‌وه‌ پێكهێنرا، "ته‌نانه‌ت رامانوابوو ته‌رمی ئه‌و مندالاَنه‌ ببردرێته‌ پزیشكی دادی، به‌ڵام دواتر زانیمان لیژنه‌ی لێكۆڵینه‌وه‌ له‌ڕووداوه‌كه‌ پێكدێت‌و نوێنه‌ری داواكاری گشتی-یش ئه‌ندام ده‌بێت، بۆیه‌ وازمان له‌وه‌ هێنا، به‌ڵام تائێستا نووسراوی دیاریكردنی ئه‌نداممان بۆ لیژنه‌كه‌ به‌ده‌ست نه‌گه‌یشتووه‌".
به‌ڵام دكتۆر سامان به‌رزنجی، به‌ڕێوه‌به‌ری گشتی ته‌ندروستی هه‌ولێر به‌خه‌ندانی وت "نووسراومان بۆ داواكاری گشتی كردووه‌، چاوه‌ڕوانی ده‌ستنیشانكردنی ئه‌ندامی داواكاری گشتین"، زیاتر وتیشی "لیژنه‌كه‌ وته‌ی هه‌موو ئه‌وانه‌ وه‌رده‌گرێت كه‌ په‌یوه‌ندیدارن به‌و بابه‌ته‌".
له‌ڕاپۆرتێكی پێشووی خه‌ندان-دا، كه‌سوكاری دووان له‌و منداڵه‌ی‌ كه‌ له‌نه‌خۆشخانه‌ مردون، جه‌ختیانكرده‌وه‌ كه‌ ئۆكسجینی نه‌خۆشخانه‌ بڕاوه‌و به‌هۆیه‌وه‌ منداڵه‌كانیان مردوون، دوو پزیشكی نه‌خۆشخانه‌كه‌ش هه‌مان بۆچونیان هه‌بوو.
ئه‌وه‌ش له‌كاتێكدایه‌ هه‌ریه‌كه‌ له‌به‌ڕێوه‌به‌ری نه‌خۆشخانه‌كه‌و به‌ڕێوه‌به‌ری كارگێڕیی‌و به‌ڕێوه‌به‌ری ته‌ندروستی هه‌ولێر ره‌تیانكرده‌وه‌ مردنیان به‌هۆی نه‌مانی ئۆكسجینه‌وه‌ هه‌بێت، هه‌رچه‌نده‌ له‌كاركه‌وتنی كارگه‌ی‌ ئۆكسجینی نه‌خۆشخانه‌كه‌یان پشتڕاستكرده‌وه‌، به‌ڵام وتیان "راسته‌وخۆ ئۆكسجین له‌ڕێگه‌ی‌ بوتڵه‌وه‌ به‌ستراوه‌ به‌سیستمی‌ ناوه‌ندی‌ دابه‌شكردنی‌ ئۆكسجینی نه‌خۆشخانه‌كه‌".
تائێستا كه‌سوكاری ئه‌و منداڵانه‌ سكاڵایان تۆمارنه‌كردووه‌، به‌هۆی ره‌خنه‌كانیان له‌سیستمه‌كه‌و پێیانوایه‌ ئه‌نجامی نابێت، به‌پێی راپۆرتێكی پێشووی خه‌ندان.
