زۆرم نەوتووە گەر بڵێم: دیكارت هەڵەی كرد كاتێك دەڵێت” من بیر دەكەمەوە كەواتا هەم “.
بەڕامانێك لەكورد، دەگەیتە ئەو باوەڕەی مەرجنییە بیركردنەوە هەبوویی بگەیەیەنێت لەمرۆڤدا، ئەوەتا كورد بیرناكاتەوەو، هەیشە!
دیقەت بدەن: كورد وەك تاك، وەك جڤات، وەك ئەوانەی پێیان دەگوترێت سەركردەو تەواوی یەكە پێكهێنەرە سیاسیەكەی، كاتێك دەدوێ‌ و قسە دەكات، وەك ئەوە وایە باپیرە گەورەی بێ‌ و بدوێت، وەك ئەوە وایە هۆزو عەشرەت و مەلاو سەرخێڵەكەی بێ‌ و قسە بكات، تەنانەت وەك ئەوە دەئاخافێت هەر لەشێخ عوبێدوڵڵای نەهرییەوە تا بەئێستای دەگات، ئەوەی بەسەر كورد هاتووەو، دێت، بەدبەختییەو بەتەنها هەر لەبەر كوردبوونەكەی بووەو دەبێت!!
كورد، ئاوڕ لەخۆی ناداتەوە، ناتوانێ‌ ئێستای لەخۆداو بەدەرەوەی خۆیدا، وەك ئەوەی هەیە واقیعبینانەو ڕاستگۆیانە بەموخاتیب بگرێ‌ و بدوێنێت، توانای خۆ دەردەشەكردنی خۆی نیە لەخۆیدا، هەناسە كۆمەڵایەتییەكەی لەفەرهەنگ و نەرێتگەرایی عروبەو، وەنەوزو نەفەسە سیاسییەكەی لەئانكاراو تارانەوە دێت، كورد سەر بەهەر شتێكە خۆی نەبێ‌، سەریش وەك كانگای هزرینكاری و بیركاری، ئەگەر بەخۆت نەبێ‌، مومكیننیە بتوانی بیری پێلەخۆت بكەیتەوە.
هەر ئەمەیشە وایكردوە ڕۆژی كورد هەر یەك ڕۆژو، ساڵەكەیشی هەر یەك ساڵبێت و، نەتوانێ‌ تێپەڕێ‌ و بپەڕێتەوە لەڕابردوی خۆی!
بیركردنەوە بوونت نا، نەوعیەتی هەبوونەكەت دیاری دەكات، كورد هەبووێكە تەریك، هزرینكارییەكەی زۆر تەنگەبەرو كەم خوێنە، لەبازنەیەكدا دەخولێتەوە تاریك، جگە لەبەزیندو هێشتنەوەی ڕابردوی، جگە لەڕەنگ و ڕەسمكردنەوەی تەشریفاتخانە كۆمەڵایەتی و سیاسیەكەی، مێشك بەشتانی دییەوە خەریك ناكات!
بەمەیش ناگوترێت بیركردنەوەو، هزرینكاری.
ئەوانەی بیرناكەنەوە چەند لەشكڵدا جیاواز دەربكەون، لەفۆڕم و ناوەرۆك و پێكهاتەدا بەردێكن خاوەن كەرامەت و هیچی تر، كورد بیرناكاتەوە، بەڵام وەك بەردێك خاوەن كەرامەتی خۆیشیەتی!!
لەڕاستیدا، ئەمە دەرهاویشتەی بێكڕۆكییە لەبیركردنەوەی كورددا، بێكڕۆكیش لەبیركردنەوەدا، بێناوەرۆكییە لەخۆدا، لەخۆدا وەك شوێنگە لەسەر نەخشە، لەخۆدا وەك فەزا، فەزاش وەك كەش و هەوا نا، وەك پێكهاتە مرۆییەكە، ئەو پێكهاتە مرۆییەی جگە لەمرۆڤ هەر شتێك هەیە تیایدا ئامانجە!!
ڕاستە، زۆرینە جا لەژێر هەر ناوێكدا بووبێ‌، وەك هەمیشە لەبندەست كەمینەیەكدا حوكمیكراوە، ڕاستە تەنانەت دیمۆكراسیەتیش لەدنیادا نەیتوانووە ئەو بگۆڕە هاوسەنگ و بنەڕەتیە بێت، بەڵام خودی ئەو كەمینە دەگمەنانەی بەهەردو بارەكەیشدا ‏حوكمێكی باشیشیانكردوە لەقۆناغێك لەقۆناغەكاندا، سەرئەنجام بونە مایەی سەرئێشەو سەركوتكردنی ‏هەزارەها لەهاوڵاتی و هاوەڵە نزیك و دورەكانی خۆیشیان!
