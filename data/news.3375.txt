بڕیارە ڕۆژی پێنجشەممە 7/5/2015 هەڵبژاردن لەشانشینی یەکگرتووی بەریتانیا ئەنجام بدرێت بۆ پەرلەمان و 13 پارتی سیاسی، چوار پارتی سەرەکی بەتایبەتی، کێبڕکێی توند دەکەن بۆ 650 کورسی پەرلەمان کە پێی دەڵێن (House of Commons).
دوو لەم پارتە سیاسیانە، کۆنسێرڤەتیڤ و پارتی کار پارتی سەرەکین و لە چەندین دەیەی ڕابردوودا حکومەتیان بەدەستەوە بووەو دەستەڵاتیان دەستاودەست کردووە بەڵام هەر یەک لە پارتی لیبراڵ دیموکرات و یوکیپ هەڵکشانیان بەخۆیانەوە بینیوە لەم ساڵانەی دواییدا.
لە ئێستادا حکومەتی بەریتانیا حکومەتێکی هاوپەیمانیە کە تیایدا پارتی پارێزگاران باڵادەستەو سەرۆکی پارتەکە دەیڤید کامیرۆن سەرۆک وەزیرانەو جێگرەکەی لە پارتە هاوپەیمانەکەیە کە پارتی لیبراڵ دیموکراتەو سەرۆکەکەی نیک کلێگ جێگری سەرۆک وەزیرانە.
چەند تەوەرێک باڵیان کێشاوە بەسەر بانگەشەی هەڵبژاردنەکان کە بەزۆری لەسەر کاروباری ناوخۆن و کەمتر بەلای کاروباری نێودەوڵەتیدا ڕۆشتوون.
لەم تەوەرانەش: ئابووری، مانەوە یان کشانەوە لە یەکێتی ئەوروپا، تەندروستی، کۆچکردن و هەروەها مەسەلەی ڕێکخستنی ناوخۆ.
بەریتانیا وەک هەر وڵاتێکی تری ئەوروپای ڕۆژئاوا ژمارەیەکی یەکجار زۆر بەنابەری سیاسی و ئابووری و کرێکارو..هتد ڕووی لێ کردووەو ئەمەش وای کردووە فشارێکی زۆر بۆ سەر خزمەتگوزاری لەو وڵاتەو هەلی کارو نیشتەجێبون...هتد دروستبکات، هەروەها مەترسی بۆسەر ئاسایشی نەتەوەیی ئەو وڵاتەش دروستکردووە، بۆیە سنووردانانێک بۆ کۆچکردن بەلای دانیشتوانی ئەو وڵاتەوە گرنگەو ئەم بابەتەش بووتە یەک لەتەوەرە سەرەکیەکانی گفتوگۆکان.
پارتەکان ڕێگاچارەی جیاواز پێشکەش دەکەن بەڵام بەشێوەیەکی گشتی خۆی لە دوو تەوەردا دەبینێتەوە؛ یەکێکیان توندوتۆڵ کردنەوەی سنوورەکانە ئەویش بە چاودێریەکی زیاتر لەسەر ئەو کەسانەی کە دێن و دەچن و زیادکردنی ستافی سەر سنوورەکان و هەروەها مەسەلەی بەزۆر ناردنەوەی پەنابەران، ئەوی تریشیان ئەوەیە ئەو شتانەی یان ئەو خزمەتگوزاریانەی کە بوونەتە مایەی ڕاکێشانی پەنابەران و کرێکاران بۆ بەریتانیا بەرتەسک بکرێنەوە وەکو سیستەمی بینیفیت (سوودی کۆمەڵایەتی: کە حکومەت ئەرکی بەخێوکردنی ئەو کەسانە دەگرێتە ئەستۆ کە کاریان نیە تا کاریان دەستدەکەوێت)، لێرەدا پارتەکان پلانی جیاواز پێشکەش دەکەن کە چۆن ئەم خزمەتگوزاریە بەرتەسک بکەنەوە.
هەروەها بەگوێرەی پلانێکی تر سیستەمی خاڵبەندی پەیڕەو بکرێت و تەنها ڕێگە بە کەسانی شارەزاو پسپۆڕ بدرێت کە ڕوو لە بەریتانیا بکەن بەمەبەستی مانەوەو ژیان.
لە جیهانی ئەمڕۆداو لە زۆربەی وڵاتاندا، بەتایبەت وڵاتە دیموکراتیەکان، ئابووری تەوەری سەرەکی باسوخواسەکانەو لە هەڵبژاردنەکانیشدا دەبێتە تەوەری سەرەکی و پانتایی فراوان داگیردەکات.
لە بەریتانیا ئەم باسە خۆی دەبینێتەوە لەوەی کە خەرجیە خزمەتگوزاریەکانی حکومەت کەم نەکرێنەوەو لەهەمانکاتدا حکومەت بتوانیت داهاتی پێویستی خۆی کۆبکاتەوە بەبێ ئەوەی پەنابەرێتە بەر قەرزکردن.
پشکینی پزیشکی و خزمەتگوزاری تەندروستی بەخۆڕاییە بۆ هاوڵاتیانی بەریتانیا، بەڵام هەمیشە ئەم یەکەیە کەموکوری هەبووەو لەئاستی چاوەڕوانی و پێداویستی دانیشتواندا نەبووە، بۆ نموونە هاوڵاتیان دەبێت چەند مانگێک چاوەڕی بکەن هەتا چارەسەری، بۆ نموونە نەشتەرگەری، بۆیان ئەنجام بدرێت.
هەر بۆیە لە هەموو هەڵبژاردنەکاندا ئەم کەرتە دەبێتە تەوەرێکی سەرەکی و هەر پارتێک بەشێوەیەک چارەسەر پێشکەش دەکات.
زۆربەیان بەڵێنی ئەوە دەدەن کە پارەی زیاتر لەم کەرتەدا خەرج بکەن و دکتۆرو پەرستیارو خزمەتگوزاری زیاتر دابین بکەن بەڵام هەر یەکەیان بەشیوەی جیاواز.
ئەم تەوەرە بەزۆری خۆی لە مانەوە یان کشانەوەی بەریتانیا لە ڕێکخراوی یەکێتی ئەوروپا دەبینێتەوە.
لە بەریتانیا ئەم مەسەلەیە گرنگە چونکە بەریتانیەکان خۆیان بە جیاواز لە وڵاتە ئەوروپیەکان سەیر دەکەن و هەست ناکەن بەشێک بن لە ئەوروپا، هەروەها بەشێکیان پێیان وایە بە ئەندامبوونیان لە یەکێتی ئەوروپا سەروەری خۆیانیان لەدەست داوەو لەڕووی ئابووریەوە قازانجیان نەکردووەو ژمارەیەکی زۆر کرێکاری ئەوروپای ڕۆژهەڵات ڕوو لەم وڵاتە دەکەن چونکە بەریتانیا وەکو ئەندام لە یەکێتی ئەوروپا دەبێت سنوورەکانی بەڕوویاندا بکاتەوەو سنوور ئازاد بێت، بەڵام ئەگەر بکشێنەوە ئەوکات دەتوانن بەربگرن لە شەپۆلی کرێکاران و سەربەخۆیی خۆیان بەدەست بهێننەوەو داهاتی وڵاتیان زیاد بکەن.
پارتەکان پلانی جیاواز پێشکەش دەکەن، بۆ نموونە ئەنجامدانی ڕیفراندۆمی خێرا لەسەر مانەوە یان کشانەوەی بەریتانیا لەم یەکێتیەیە.
ئەم تەوەرە خۆی دەبینێتەوە لەوەدا چۆن ڕووبەڕووی مەترسیەکانی ناوخۆ ببنەوە ئەو مەترسیانەی کە گروپ و کەسانی توندڕەو دروستی دەکەن.
مەسەلەی پێدانی دەستەڵاتی زیاتر بە پۆلیس بۆ گرتن و چاودێری کردن و لێکۆڵینەوەی کەسانی گۆمانلێکراو باسوخواسی پارتەکانە بەڵام لەهەمانکاتدا باسی ئەوەش دەکەن کە پۆلیس دەستەڵاتەکانی لە شوێنی خۆیدا بەکار بهێنێت بۆنموونە ئەو پۆلیسانەی کە بەکاری "ڕایوەستێنەو بیپشکنە stop and search" دەکەن دەبێت بەرپرسانەتر مامەڵە بکەن ئەویش بەوەی کە کامێرا لەخۆیان ببەستن و کارەکانیان ڤیدیۆ بکەن بۆ ئەوەی پێشێلکاری ڕوونەدات.
تێبینی: سوودم لە سایتی بی بی سی و سایتی پەرلەمانی بەریتانیا و ڕۆژنامەی تێلیگراف وەرگرتووە بۆ ئەم بابەتە.
