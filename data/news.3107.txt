دادگای فیدڕاڵی عێراق یەكلاكردنەوەی شەرعیەتی دەستەی سەرۆكایەتی پەرلەمانی عێراق بۆ كۆتایی ئەم مانگە دوا دەخات و فراكسیۆنە كوردستانییەكانیش تا ئێستا بڕیاری گەڕانەوەیان بۆ بەغدا نەداوە.
دادگای فیدڕاڵی عێراق راگەیەندراوێك لەسەر داواكارییەكی پەرلەمانتارە مانگرتووەكانی ئەنجوومەنی نوێنەرانی عێراق لەبارەی شەرعی بوونی دەستەی سەرۆكایەتیی پەرلەمانەوە بڵاو دەكاتەوەو رایدەگەێنێت بڕیارەكەیان بۆ كۆتایی ئەم مانگە دواخستووە.
مانەوەی پرسی دەستەی سەرۆكایەتی یاخود هەڵوەشاندنەوەی كە داواكارییەكی پەرلەمانتارە مانگرتووەكانە، لەكاتێكدایە كە لەماوەی چەند رۆژی رابردوودا، سەرۆكایەتی پەرلەمان داوای لە نوێنەرانی گەل كردبوو بەشداری دانیشتنێك بكەن كە بڕیارە رۆژی یەكشەممە ئەنجام بدریت.
هەرچەندە لەكۆبوونەوەی رۆژی سێشەممەی سەرۆكی پەرلەمانی عێراق و سەرۆكی فراكسیۆنەكان كە نوێنەرانی كوردستان بەشدارییان تێدا نەكردبوو بڕیاردراوە دەست بە دانیشتنەكان بكرێتەوە، بەڵام پێدەچێت راگەیەندراوەكەی رۆژی چوارشەممەی دادگای فیدراڵی و هەڵوێستی پەرلەمانتارانی كورد كۆبوونەوەكان دوا بخات.
لەلایەكی دیكەوە بەهۆی یەكلایی نەكردنەوەی مەرجەكانیانەوە، فراكسیۆنە كوردستانییەكان بڕیاری گەڕانەوەیان بۆ بەغدا نەداوە و بەپێی زانیارییەكانیش مەرجەكانیان یەكلاییەكردنەوەی ململانێ سیاسییەكان و كۆبوونەوەیەكە لەگەڵ حەیدەر عەبادی سەرۆك وەزیران.
لەرۆژی سی مانگی رابردووەوە بەهۆی كێشە سیاسییەكانی عێراق‌و فراوانبوونی خۆپیشاندانەكانی شاری بەغداوە فراكسیۆنە كوردستانییەكانی پەرلەمانی عێراق گەڕاونەتەوە هەرێمی كوردستان‌و ئێستاش بۆ گەڕانەوە بۆ بەغدا داوای جێبەجێكردنی چەند مەرجێك دەكەن.
