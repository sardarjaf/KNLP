عه‌بدولستار مه‌جید، وه‌زیری كشتوكاڵ و سه‌رچاوه‌كانی ئاوی‌ حكومه‌تی‌ هه‌رێمی‌ كوردستان له‌ میانی پێشوازی كردن له‌ موحسین ئه‌لشممه‌ری،  وه‌زیری سه‌رچاوه‌كانی ئاوی حكومه‌تی عێراقی فیدڕاڵ رایگه‌یاند: "هه‌رێمی كوردستان به‌ هیچ شێوه‌یه‌ك دۆسێی ئاوی وه‌ك كارتێكی فشار به‌رامبه‌ر به‌ حكومه‌تی عێراقی فیدڕاڵ به‌كارنه‌هێناوه‌ و به‌كار ناهێنێت، هه‌رێم تا پێی كرابێت پشكی ئاوی بۆ ناوچه‌كانی ناوه‌ڕاست و باشووری عێراق به‌رداوه‌ته‌وه‌ هه‌رچه‌نده‌ هه‌رێمی كوردستانیش كه‌وتۆته‌ ژێر كاریگه‌ریی كه‌می ئاوی رووباره‌كان و ئاوی ژێر زه‌وی".
هه‌ر له‌و كۆبونه‌وه‌یه‌دا وه‌زیری كشتوكاڵ و سه‌رچاوه‌كانی ئاوی‌ هه‌رێمی‌ كوردستان  دوو پێشنیاری خسته‌ ڕوو: "یه‌كه‌میان حكومه‌تی عێراقی فیدڕاڵ شاندێكی باڵای هاوبه‌ش له‌ نێوان هه‌رێم و به‌غدا له‌سه‌ر ئاستی سه‌رۆك وه‌زیرانی عێراقی فیدڕاڵ پێك بهێنێت بۆ سه‌ردانی ئێران به‌مه‌به‌ستی راسته‌وخۆ گفتوگۆكردن له‌سه‌ر دۆسێی ئاو، به‌ تایبه‌تیش گۆڕینی رێڕه‌وه‌ی رووباره‌كان و دروستكردنی به‌نداو له‌سه‌ر سنووری هه‌رێمی كوردستان كه‌ زه‌ره‌رمه‌ندی یه‌كه‌مه‌ له‌م كێشه‌یه‌دا، دووه‌میان دانانی پلان و به‌رنامه‌یه‌كی ستراتیژی هاوبه‌ش بۆ ئاو و جه‌ختی كرده‌وه‌ له‌سه‌ر ئه‌وه‌ی كه‌ پێویسته‌ حكومه‌تی به‌غدا راسته‌وخۆ پاڵپشتی و هاوكاری دۆسێی ئاو بكات و به‌شداریی له‌ بنیادنانی به‌نداوی ستراتیژیدا بكات له‌ هه‌رێمی كوردستان و بودجه‌یه‌كی تایبه‌تیش یۆ چاره‌سه‌ركردنی كێشه‌ی ئاو ته‌رخان بكات".
هه‌ر له‌میانی كۆبوونه‌وه‌كه‌دا وه‌زیری كشتوكاڵ و سه‌رچاوه‌كانی ئاوی‌ حكومه‌تی‌ هه‌رێمی‌ كوردستان راگه‌یاند: "پێویسته‌ حكومه‌تی ناوه‌ند چی دیكه‌ مه‌سه‌له‌ی خه‌رج نه‌كردنی بودجه‌و بڕینی مووچه‌ی فه‌رمانبه‌رانی هه‌رێمی كوردستان وه‌ك كارت بۆ چاره‌سه‌ركردنی ناكۆكییه‌كانی له‌گه‌ڵ هه‌رێم به‌كار نه‌هێنێت، ده‌كرێت سه‌ردانی هه‌ولێر بكه‌ن بۆ گفتوگۆكردن له‌سه‌ر ئه‌م ناكۆكییانه‌".
