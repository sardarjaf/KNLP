ئاریان کەریم دەنگێکی دیار لەناو ھونەری کوردیدا، کە لەماوەی کارکردنی ھونەریدا خاوەنی دوو سیدی و چەن دوێتێک و کارێکی سنگڵە و لەئێستا دانیشتووی وڵاتی سویدە و وەک خۆی باسیدەکات بۆ بژێوی ژیانی کوردستانی جێھێشتووە.
ھونەرمەند ئاریان کەریم لەدایکبووی  ١٩٨٤ شاری ھەڵەبجەیە لە ئێستادا دانیشتووی وڵاتی سویدە و لە دیدارێکی SNNدا باس لە کاروبەرھەمەکانی دەکات و پرۆژەی ئایندەیشی ئاشکرا دەکات
ئاریان کەریم: زیاتر ھۆکارەکەی بۆ ئەوە دەگەڕێتەوە ھیچ ئیش و کارێک نەبووە لە کوردستان تا بتوانم بژێوی ژیانی خۆمی پێ بەڕێ بکەم ناچاری وای لێکردم کوردستان بەجێبھێڵم.
ئاریان کەریم: ھیچ کەسێک پێی خۆش نییە کەسوکار و ماڵ و منداڵی و ئەو زێدەی لێی لەدایکبووە بەجێبھێڵیت، بەڵام ناچاری وات لێدەکات بەجێیان بھێڵیت.
ئاریان کەریم: ھەر لە منداڵیەوە حەزم لە کاری ھونەری بووە، پێش ئەوەی بەشداری لە بەرنامەی کوردستار بکەم چەند کارێکی ھونەریم کردبوو، بەڵام زۆر دیار نەبووم، بەشداریم لە بەرنامەی کوردستار بووە ھۆی ئەوەی زیاتر بێمە ناو بواری ھونەرییەوە بووە ھۆی دەرکەوتنم.
ئاریان کەریم: وتنەوەی چەند گۆرانیەکی ھونەرمەندان بوون، پێم خۆش نەبوو بڵاویان بکەمەوە، ھەموو کات حەزم کردوە کاری خۆم ھەبێت و کارێک بکەم مۆرکی خۆمی پێوەدیار بێت، بۆیە حەزمکرد کارەکانی خۆم بڵاوبکەمەوە وەک لەوەی تەقلیدی ھونەرمەندانی تر بکەمەوە.
ئاریان کەریم: لەو ماوەی دەستم کردووە بە کارکردن دوو سی دیم ھەیە یەکێکیان لە نۆ تراک  و ئەویتریان لە حەوت تراک پێکھاتووە، بەدەر لەوانەش چەند کارێکی سنگڵم ھەیە و چەند دوێتێکیشم لەگەڵ ھونەرمەندان، ئاڤان عوسمان، مەریوان سەفادین، ناسری رەزازی ھەیە.
ئاریان کەریم: ئەو دوێتە کۆتا بەرھەمی ھونەریم و دوێتم بوو، کە لە دەرەوەی وڵات کلیپ کراوە، دیاربوو پێشتر ھونەرمەند مەریوان سەفادین کارەکەی ئامادەکردبوو و ئاوازەکەشی ھی خۆی بوو، کە من رۆشتم بۆ وڵاتی سوید داوای لێکردم بەیەکەوە کارەکە بکەین، کاتێک گوێم لێگرت بەلامەوە کارێکی جوان حەزم لێبوو، دواتر بەیەکەوە کارەکەمان ئەنجامدا.
ئاریان کەریم: تائێستا خۆم بە ھیچ ستایلێکەوە وابەستە نەکردووە، ھەر کارێک کارم تێبکات و چێژی لێوەربگرم دەیڵێم، ئەگەر سونەتی بێت یان ئەرەبێسک یان ھەر ستایلێکی تربێت، بەڵام زیاتر حەزم لە ستایلی سونەتییە.
ئاریان کەریم: لە وڵاتی خۆمان کارەکان باشتر بەرێوەدەچێت و ژەنیارەکان لەوێن بە ئاسانی دەتوانی دەستت پێیان بگات و ستۆدیۆی باشی لێیە و شاعیر و ئاواز دانەری باشمان ھەیە و ئاسانکاری زۆر ھەیە، بەڵام لێرە چەند ستۆدیۆیەک ھەیە بتەوێت کارێکی باش بکەیت دەبێت چەند کەسێک بانگھێشت بکەیت بۆ ئەو شوێنەی دەتەوێت کارەکەی لێ بکەیت کە لە چەند وڵاتێکی تر کاردەکەن، ئەمەش کارێکی ئاسان نییە.
SNN: شێوازی ھەڵبژاردنی ئاواز و ھۆنراوەکان چۆنە، ھیچ کەسێک ھەیە ھاوکاریت بکات لە ھەڵبژاردنیاندا، یان ھۆکارێک ھەیە بۆ دیاریکردنیان؟
ئاریان کەریم: شارەزایم لە ھیچ ئامێرێکی موزیکدا نییە و مەرجیش نییە ھونەرمەند شارەزای لە ئامێرەکانی موزیکدا ھەبێت، بەڵام باشترە شارەزایی ھەبێت، چونکە دەتوانی تۆنی دەنگی خۆت بناسیت و شارەزای باشتر ھەبێت لە مەقاماتدا و ئەگەر مۆسیقی بێت زۆر باشتر دەتوانی ئەدا بکەیت و لە ریتم لانەدەی.
ئاریان کەریم: بەگشتی گوێ لە ھەموو ھونەرمەندە کۆن و نوێیەکان و گۆرانیبێژە دەنگ خۆش و ناخۆشەکانیش دەگرم وشتیان لێوەردەگرم، ھیچ ھونەرمەندێک نییە بەردەوام گوێی لێبگرم و سەرسام بم پێی.
ئاریان کەریم: وەک ھەر خەڵکێکی ئاسایی خۆم سەرقاڵکردووە بەکارێکەوە بۆ بژێوی ژیانی خۆم و ماڵ و منداڵم.
ئاریان کەریم: ماوەی ١٣ ساڵە ھاوسەرگیریم کردووە و خاوەنی سێ منداڵین، دوو کچ و کورێک بە ناوەکانی، سایە و ئاوێز و ئارۆ.
ئاریان کەریم: تەنھا قسمەت و نسیب بووە ھیچ ھۆکارێکی تر نەبووە، من ئێستا بە ژیانی خۆم رازیم رەنگە ئەویش بە ھەمان شێوە بێت.
ئاریان کەریم: بەڵێ رووداو ھەبووە لە ژیانمدا رەنگە تا ھەتایە لە بیرم نەچێتەوە، بەڵام ناتوانم باسی بکەم، گرنگ ئەوەیە مرۆڤ لە ھەموو روداوێکی خراپ وانەیەک فێر دەبێت.
SNN: تا چەند ھاوسەرەکەت ھاوکارت بووە لە کارە ھونەرییەکاندا، کارکردن بۆ کەسێک چۆنە کە ھاوسەری ھەبێت؟
ئاریان کەریم: زۆر ئاساییە بۆ کەسێک کاری ھونەری بکات و ھاوسەری ھەبێت، چونکە زۆربەری ھونەرمەندان ھاوسەرەکانیان ھاوکاریان دەکەن لە کارە ھونەرییەکاندا، منیش بەدەر نیم لەوە و ھاوسەرەکەم زۆر ھاوکاریم دەکات و پاڵپشتمە لە کارە ھونەریەکانمدا.
ئاریان کەریم: ئەگەر وەزعی کوردستان ھەر بەم شێوەیە بەرەو خراپی بروات بە نیازم خێزانەکەشم بھێنم بۆ ئێرە، بەڵام ئەگەر وەزعەکە بەرەو باشی بچێت حەزم لە وڵاتی خۆمە و دەمەوێت لەناو ماڵ و منداڵ کەسوکاری خۆمدا بژیم و بەدڵنیایەوە دەگەڕێمەوە بۆ کوردستان.
ئاریان کەریم: بەڵێ کاریگەری زۆری ھەبووە، بۆ ھەموو کەسیش سەختە ماوەیەکی زۆر لە وڵاتێک بێت و ماڵ و منداڵی بەجێھێشبێت و لە دوری ئەوان بژی.
ئاریان کەریم: کاری باش و خراپم کردووە، ھەندێک کار ھەیە لەسەرەتای کاری ھونەریم و تازە کردومە بەراستی لێی پەشیمانم دەڵێم خۆزگە نەمکردایە، لەکاتێکدا تاوانی خۆمی تێدا نەبوو، ھۆکارەکەی دەگەڕێتەوە بۆ ستۆدیۆ یان ئەو پارەی خەرجکراوە بۆ کارەکە، یەکێک لەوانە دوایین سی دیم بوو کە لەسەر ئەرکی وەزارەتی رۆشنبیری بوو، تێچووەکەی زۆر کەم بوو، بۆیە سی دیەکەم زۆر بە کرچ و کاڵی کرا، بەڵام ئەوانە دەتوانم ناویان بنێم تەجروبە، بێگومان کاری باشیشم کردوو، کۆمەڵێک کارم ھەیە لێی رازیم و شانازیشی پێوە دەکەم.
ئاریان کەریم: لە ئێستادا فەزایەکی ھونەری دروست بووە، ھەرکەس بیەوێت بەبێ فلتەر کاردەکات لە کاتێکدا لەھیچ فلتەرێکدا دەرناچێت، بەڵام لەکەناڵەکانەوە کۆمەڵێک کلیپ و دەنگ دەبینی، ئەمانە کاری ھونەری نییە و ھونەرمەند نین پێیان دەوترێت گۆرانیبێژ خۆیان بەھونەردا ھەڵواسیوە، ھەندێکیان تەنھا بۆ حەزی دەرکەوتن دەکرێت و بۆ حەزی ھونەری نییە، خەڵکی ئاسایی دەتوانێت کاری ھونەری و ناھونەر لەیەک جیا بکاتەوە.
