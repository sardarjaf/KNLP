سەرکۆماری تورکیا لە میانەی بەشداریكردنی لە 22مین كۆبوونەوەی ئاسایی ئەنجوومەنی ھەناردەكارانی توركیا وتارێكی پێشكەش كرد تیایدا داوا لە حزبەکانی توركیا دەكات كە حكوومەتێكی ھاوپەیمانی پێكبھێنن.
لە وتارەكەیدا ئەردۆغان ئاماژەی بەوە دا كە توركیا بەرگەی ئاڵۆزی ناگرێت و رایگەیاند: "پێویستە بەشێوەیەكی خێرا قۆناغی دوای ھەڵبژاردن تێبپەڕێنێت و ناچارین رووی توركیا بەرەو داھاتوو وەربگێڕین.
لە دەستووری توركیادا ھاتووە كە ئەركی ئەوە دراوە بە سەركۆمار ئەگەر بێت و لە ماوەی دیاریكراودا حكوومەت پێك نەھێنرێت ئەوە بڕیاری ھەڵبژاردنی دووبارە دەدرێت ئەمەش لە كاتێكدایە كە 45 رۆژ دیاری كراوە بۆ پێكھێنانی حكوومەت"، ئەردۆغان راشیگەیاند "ئەگەر سیاسییەكان چارەسەرێك نەدۆزنەوە ئەوە خەڵك چارەسەری دەكات، ئێمە ناچار دەبین ئەو بڕیارە بدەین".
رەجەب تەیب ئەردۆغان داوای لە سەركردەکانی سیاسی كرد كە بەرپرسانە مامەڵە بكەن و ھەست بە بەرپرسیارێتی بكەن كە "بە پێكھێنانی حكوومەتێكی ھاوپەیمانی لە چوارچێوەی زمانێكی ھاوبەش، ئامانجێكی ھاوبەش و بیركردنەوەیەكی ھاوبەش سەر لە نوێ كەشوھەوایەكی سەقامگیر و ئەمنی لە توركیا دروست ببێت".
