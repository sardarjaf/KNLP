ناوەندی غەزەلنووس بۆ بڵاوکردنەوەی کتێب و گۆڤارو چاپکراوەکان، هەشت بڵاوکراوەی نوێ بە ئامادەبوونی نوسەرو وەرگێرەکانیان دەخاتە بەردەم خوێنەرانی.
رەوەز حەمە ساڵح بەڕێوەبەری ناوەندی غەزەلنووس بە خەندانی راگەیاند:" بریارە ئەمرۆ شەممە، کاتژمێری 3ی پاشنیوەرۆ، هەشت بڵاوکراوەی نوێ بە ئامادەبوونی نوسەرو وەرگێرەکانیان بخاتە بەردەم خوێنەرانی، کە پێکهاتوون لە رۆمان و کۆمەڵەچیرۆک و وتارو بڵاوکردنەوەی یەکەم ژمارەی گۆڤاری ناوەخت.
"تەپڵی تەنەکە” رۆمانێکی بە ناوبانگی جیهانییە لە نووسینی گوینتەر گراسی ڕۆماننووس و پەیکەرتاش و تابلۆکێشی ئەڵمانییە.
ئەم ڕۆمانە یەکەم ڕۆمانی گوینتەر گراسە و لە ساڵی 1959دا بڵاوبووەتەوە.
هەر زوو دوای بڵاوبوونەوەی رەخنەیەکی زۆری لێگیرا، بەڵام لە ناو خوێنەراندا هێندە زایەڵەیەکی باشی دایەوە کە لە ساڵەکانی یەکەمی دوای بڵاوبوونەوەیدا بووە پڕفرۆشترین ڕۆمان و بۆ سەر دەیان زمانی دیکە وەرگێڕدرا.
ڕۆمانی "تەپڵی تەنەکە” باسی کوڕێک دەکات لە نێوان ساڵانی 1952- 1954دا لە نەخۆشخانەیەک چارەسەری نەخۆشی دەروونیی بۆ دەکرێت، لە ماوەی ئەو دوو ساڵەدا بیرەوەرییەکانی خۆی دەنووسێتەوە و دەگەڕێتەوە بۆ دواوە و سەردەمی منداڵی خۆی دەخاتە سەر کاغەز.
لە ساڵی 1927 بەدواوە، واتە لە تەمەنی سێ ساڵییەوە ئیتر گەورە نابێت و بە کوڵەبنەیی دەمێنێتەوە.
ئەم کوڕە توانایەکی تایبەتمەندی هەیە کە ئەوانیتر نییانە، بەجۆرێک دەتوانێت بە دەنگی شووشە بشکینێت، ئەم توانایەی لە زۆر شوێن و لە زۆر کاتی جیاوازدا بە هانایەوە دێن و لە تەنگژە رزگاری دەکات.
برسێتى، یەکەم رۆمانى هامسۆنـە کە لە ساڵی1980نووسیویەتى، ڕۆمانێک کە بازنەى ستایش و بەشاکار زانینى ئێجگار فراوانە و سەدان و هەزاران وتارى رەخنەیى و لێکۆڵینەوەى لەبارەوە نووسراوە.
ئەم رۆمانە کاریگەریی لە سەر چەندین رۆمان و چیرۆکى دواى خۆى داناوە و دوو جاریش کراوەتە فیلم ، هەروەک لە لیستى رۆمانە شاکارە ئەدەبییەکانى چەندین رۆژنامەى جیهانییدا وەک کتێبێکى گرنگ کە پێش مردن دەبێ بیخوێندرێتەوە پۆڵێن کراوە.
نازانم کاتژمێر چەند بوو لە زیلەکە دابەزیم، قاچێکم لە حەوادا بوو، قنگەجگەرەکەم فڕێ دا، پێم کەوتە سەر خۆڵەکە و دووکەڵى جگەرەکە بەسەر خۆڵەکەدا بڵاوبووەوە، شۆفێرى زیلەکە گوتى: "ئاگات لە خۆت بێت.” گوتم: "باشە”.
بەتەواوى پێی بە ئیستۆپەکەدانا و گوتى: " کڵاوخودەکە لەسەر بکەیت بیرت نەچێت.” گوتم: "باشە، خەمت نەبێت…” لە ئەکسۆزى زیلەکەوە دووکەڵێکى رەش دەرچوو.
دەنگی شۆفێرزیلەکە نەما.
گەیشتینە تەنیشت سەنگەرەکان، پۆستاڵەکانم شل بە خۆڵەکەدا دەچەقین.
10 مەترێکم مابوو بگەم بە تەنیشت گوێنییە خۆڵەکان، فیشەکێک ناوەڕاستى ملى بڕیم.
بەحاڵ گوێم لە سەربازێک بوو گوتى: "قەناس‌ بەدەستەکە پێکاى”.
گوێم لە کەسێکى تر بوو گوتى: "دەبوو سەرى دانواندایە”.
