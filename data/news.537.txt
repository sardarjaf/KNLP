کێشەکە نەهەڵبژاردنی سەرۆکە لەناو خەڵک وەکو ئەوەی پارتی داوای دەکات و نەهەڵبژاردنیشیەتی لەناو پەرلەمان وەکو ئەوەی چوار حزبەکە بەگشتی و یەکێتی و گۆڕان بەتایبەتی باسی دەکەن .هەروەکو چۆن کێشەکەش کاندیدبونەوەی چەند بارەی بارزانی نیە وەکو سەرۆکی هەرێم وەکو فراکسیۆنە پارلەمانیەکان لەمیدیاکانەوە بۆ خەڵکی ڕاڤە دەکەن.
ڕاستیەکەی ئەوەیە لەهەڵبژاردنەوەی بارزانیدا هیچ هێزێک بەتەنیا وەکو ئەوەی یەکێتی لەڕابردوودا کردی جورئەتی ئەوە ناکات خۆی بکات بەکۆچی قوربانی و سەرکردایەتی دووبارە بوونەوەی ۳٠ حوزەیرانێکی دیکەی بکات.
چونکە لەلایەکەوە ڕازی کردنەوەی بنکە جەماوەریەکانی ئەو هێزانە کارێکی زۆر ئاستەمە و لەلایەکی تریشەوە کەس نایەوێت لەپێناو پارتیدا، ببێتە کوچک و لەئاگرەکە گەرمتر بێت کەپارتی خۆیەتی.
ئەو ئاگرە کەپەنجەکانی یەکێتی سوتاند و گۆڕان و ئیسلامیەکانیش ئەو پەنجە سوتاوانەیان وەکو پەنجەی سوتاوی تاوانبارێک وێنا کرد و پارتی خۆشی بێ بەزەییانە کەوتە لۆمە و بەتەنیا سەرکۆنەکردنی ئەو هاوپەیمانەی کەلەپێناویدا پەنجەکانی خۆی سوتاند، ئاسان نیە ئێستا هێزێک بێت و بەبەرچاوی هەموانەوە جورئەتی دووبارە دەست بردنەوە بۆ ئاگرەکە بکات و قیروسیا لەسوتانی پەنجەکانی و توڕە بوونی جەماوەرەکەی بکات و لەپێناو پارتی و بێ هیچ دەسکەوتێک، خۆی بخاتە ناو ریسکێکی پێشوتر ئەزمون کراوەوە.
لەم پێناوەدا پارتی توشی چاوەڕوانیەکی ناڕاست هاتووە لەلایەنە سیاسیەکان و بەهەڵەدا چووە ئەگەر لای وابێت بەڕووکردنە گردەکە و دەباشان و مەکتەبی سیاسی حزبەکان ئەو دەتوانێت ئەوان بخاتە بەردەم حاڵەتێکی ئیحراجی ئەخلاقیەوە چونکە وەکو بینیمان وێڕای جەولە مەکۆکیەکانی نێچیرڤان بارزانی بەڵام هیچ حاڵەتێکی ئیحراجی و ئەخلاقی بەقازانجی پارتی ڕووی نەدا.
لێرەدا باشتر وایە پارتی ڕاشکاوانەتر بێتە مەیدانەکە و خۆی دەست بۆ ئاگرەکە ببات و کێشەکە بەقازانجی بارزانی و بەخواست و بەویستی ٤ لایەنە سیاسیە ڕکابەرەکەی ئێستای خۆی کەزۆرینەی دیموکراسی و پارلەمانین ، لەڕێی سازانەوە یەکلایی بکاتەوە.
