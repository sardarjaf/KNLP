پارتی‌ ئاماده‌كاریی بۆ هێرشكردنه‌سه‌ر په‌كه‌كه‌و یه‌به‌شه‌ له‌چیای‌ شنگال ده‌كات و ئه‌مڕۆ سێی‌ ئاب له‌ساڵیادی‌ په‌لاماردانی‌ شنگال له‌لایه‌ن داعشه‌وه‌، پارتی‌ هێزێكی‌ زۆری‌ كۆكردۆته‌وه‌، له‌به‌رامبه‌ریشدا یه‌به‌شه‌ وه‌ڵامده‌داته‌وه‌و ڕایده‌گه‌یه‌نێت، "ئێمه‌ هیچ كات ناخوازین شه‌ڕ ڕوبدات، به‌ڵام بێده‌نگ و بێ‌ وه‌ڵامیش نابین له‌هه‌ر ئه‌گه‌رێكدا"، ده‌شڵێت:"ئه‌مڕۆ ئێمه‌ نه‌مانهێشت هێرشبكرێته‌سه‌ر پارتی‌".
به‌گوێره‌ی‌ میدیاكانی‌ پارتی‌، به‌یانی‌ ئه‌مڕۆ سێی‌ ئابی‌ 2017 له‌چیای‌ شنگال و له‌كاتی‌ هاوكاریكردنی‌ ئاواره‌كانی‌ ئه‌و چیایه‌دا، له‌لایه‌ن په‌كه‌كه‌و هێزه‌كانی‌ دیكه‌ی‌ سه‌ر به‌و حزبه‌، هێرشكراوه‌ته‌سه‌ر ده‌زگایی‌ خێرخوازی‌ بارزانی‌ و پێیانوتراوه‌ نابێت ئاڵای‌ كوردستانیش هه‌ڵبكه‌ن.
دژوار فه‌قیر فه‌رمانده‌ی‌ یه‌كینه‌كانی‌ به‌رخۆدانی‌ شنگال (یه‌به‌شه‌) له‌لێدوانێكدا بۆ SNN سه‌رجه‌م ئه‌و زانیاریانه‌ی‌ ڕه‌تكرده‌وه‌و وتی‌:"ئه‌وه‌ی‌ ڕویدا هیچ په‌یوه‌ندیه‌كی‌ به‌و ده‌زگایه‌و كاری‌ خێرخوازیه‌وه‌ نه‌بوه‌، به‌ڵكو ڕێپێوانێكی‌ گه‌لی‌ ئێزدی‌ بوو له‌ساڵیادی‌ تاوانی‌ شنگالدا، واته‌ له‌نێوان گه‌نجان و گه‌ل و چه‌كدارانی‌ پارتیدا بوو، خه‌ریك بوو ڕوداوی‌ ناخۆشیش ڕوبدات، ئێمه‌ نه‌مانهێشت".
وتیشی‌:"گه‌لی‌ ئێزدی‌ ئه‌مڕۆ ویستیان تاوانی‌ كۆمه‌ڵكوژی‌ خۆیان به‌بیر بێننه‌وه‌، به‌ڵام چه‌كدارانی‌ پارتی‌ ڕێگریان لێكردن و به‌و هۆیه‌شه‌وه‌ ئاڵۆزیی له‌نێوان گه‌ل و پارتیدا ڕویدا، نه‌ك ئێمه‌ هێرشمان كردبێته‌سه‌ر پارتی‌".
سه‌باره‌ت به‌وه‌ش كه‌ له‌ئێستادا نزیكه‌ی‌ نۆ هه‌زار چه‌كدار كۆكراوه‌ته‌وه‌ بۆ ئه‌وه‌ی‌ هێرشبكرێته‌سه‌ر گه‌ریلاكانی‌ په‌كه‌كه‌و شه‌ڕڤانانی‌ یه‌به‌شه‌ له‌چیای‌ شنگال، دژوار ئاماژه‌ی‌ به‌وه‌دا، "جارێ‌ سه‌ره‌تا پارتی‌ نۆ هه‌زار جه‌نگاوه‌ری‌ ئێزدی‌ نییه‌، وه‌كو ئه‌وه‌ی‌ گوێمان لێبوو".
ئه‌وه‌شی‌ وت:"هیچ ئێزدیه‌كیش ئاماده‌نییه‌ شه‌ڕ بۆ پارتی‌ بكات له‌دژی‌ براكه‌ی‌ خۆی‌، بۆیه‌ ئه‌وه‌ ته‌نها میدیای‌ پارتی بڵاویكردۆته‌وه‌و شتێكی‌ زۆر گرنگ نییه‌، پێشبینی‌ هیچ ڕوبه‌ڕوبونه‌وه‌یه‌كیش ناكه‌ین".
به‌گوێره‌ی‌ ئه‌و زانیاریانه‌ی‌ ده‌ست SNN كه‌وتون، پارتی‌ هێزێكی‌ زۆری‌ له‌ده‌وروبه‌ری‌ چیای‌ شنگال كۆكردۆته‌وه‌و هه‌ڕه‌شه‌ی‌ هێرشكردنه‌سه‌ر په‌كه‌كه‌و یه‌به‌شه‌ ده‌كات و داواشیان له‌ئێزدیه‌كانی‌ لایه‌نگری‌ پارتی‌ كردوه‌ ئاماده‌بن بۆ هه‌ر فه‌رمانێك.
ئه‌مڕۆ هاوڵاتیانی شنگال به‌بۆنه‌ی سێیه‌مین ساڵیادی فه‌رمانی 73یه‌مه‌وه‌ كه‌ له‌سێی‌ ئابی‌ 2014 له‌به‌رامبه‌ریان ئه‌نجامدرا، ڕێپێوانێكی جه‌ماوه‌ریان ده‌ستپێكرد، هێزه‌كانی پارتیش ڕێگایان نه‌دا ئێزدییه‌كانی باشوری‌ كوردستان به‌شداریی ئه‌و ڕێپێوانه‌ بن و ده‌ستڕێژی گوله‌یان لێكردن، به‌و هۆیه‌شه‌وه‌ ئاڵۆزیی ڕویدا.
