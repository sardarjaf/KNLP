كه‌سوكاری قوربانیانی‌ ئه‌نفالی‌ بارزانیه‌كان هاوشێوه‌ی‌ گه‌رمیان بایكۆتی‌ یاده‌كه‌ ده‌كه‌ن، ئه‌مه‌ش به‌هۆی‌ "گله‌یی" هاوڵاتیانه‌وه‌ له‌سه‌ر به‌رێكردنی‌ "یادێكی‌ ته‌قلیدی".
ئه‌نفالی‌ بارزانیه‌كان له‌ 31ی‌ ته‌مموزی‌ 1983 رویدا، تێیدا هه‌شت هه‌زار هاوڵاتی‌  بێسه‌روشێنكران، ئه‌مه‌ش به‌ یه‌كه‌م قۆناغی ئه‌نفال داده‌نرێت كه‌ حكومه‌تی‌ عێراق به‌رامبه‌ر به‌ كورد ئه‌نجامیدا.
رێبوار بارزانی به‌ڕێوبه‌ری شه‌هیدان و ئه‌نفالكراوانی بارزان به‌خه‌ندانی وت "له‌ساڵیادی ئه‌نفالدا هیچ یادێمان نه‌كردووه‌، ئه‌م چه‌ندساڵه‌ یاده‌كه‌ خاوبوونه‌وه‌ی پێوه‌ دیاره‌ هه‌م له‌لایه‌ن خه‌ڵك و حكومه‌تیشه‌وه‌".
رێبوار بارزانی هه‌روه‌ها وتی‌ "نامانه‌وێت سالاَنه‌ یادێكی ته‌قلیدی بكه‌ینه‌وه‌ به‌ڵكو پێویسته‌ یاده‌كان جیاوازتر بێت، به‌هۆی گله‌یی هاولاَتیانه‌وه‌ مه‌راسیمه‌كان نه‌كرایه‌وه‌".
وتیشی "تاوه‌كو ئێستا حكومه‌تی عیراق داوای لێبوردنی له‌كه‌سوكاری قورابانیانی جینۆساید نه‌كردووه‌و له‌كاتێكدا حكومه‌تی عیراق جێگره‌وه‌ی شه‌رعی حكومه‌تی به‌عسی پێشووه‌".
پرۆسه‌ی‌ ئه‌نفال به‌ هه‌شت قۆناغ ئه‌نجامدرا، یه‌كه‌م قۆناغ له‌ ساڵی ١٩٨٣دا ئه‌نجامدرا كه‌ تێیدا هه‌شت هه‌زار هاووڵاتیی ناوچه‌ی بارزان ئه‌نفال كران و دوای ئه‌وه‌ش پرۆسه‌كانی‌ ئه‌نفال به‌رده‌وامیان هه‌بوو تا ساڵی ١٩٨٨ و له‌و ماوه‌یه‌دا ١٨٢ هه‌زار كورد له‌ ژن و پیاو و منداڵ و گه‌نج و به‌ساڵاچوو ئه‌نفالكران كه‌ زۆربه‌یان خه‌ڵكی‌ گه‌رمیانن.
