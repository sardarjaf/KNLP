بەبەردەمی تابلۆكان تێدەپەڕیم و چاوم لێكردن تا گەیشتمە تابلۆی ناوەڕاست، ڕەنگە بەكارهاتووەكان پەلكێشیان كردم بۆ لای خۆیان، بەڵام لام گرنگ نییە نیگاركێشەكە چەند بۆیە و ڕەنگی لە نەخشاندنی ئەم سكێچە بە هەدەرداوە.
ئاخر من هیچ لە هونەری نیگاركێشان نازانم، تا بۆ نرخاندیان بێمە گۆ.
دەمەو عەسرێكی درەنگ بوو، گومانی هاتنی ئێوارەیەكی سوورباو دەكرا، تەنێ چەند رۆژێكمان مابوو هاوینی ئەم ساڵ، كە گەرماییەكی تاقەت پڕوكێنی بەدیاری بۆ هێنابووین، جێبێڵین‌و پێ بخەینە ناو وەرزێكی نوێ.
ئەو وەرزەی مرۆڤ لە هەر كوێیەكی دونیا بێت بیر لە وەرینی گەڵا‌و وێرانییەكانی خۆی دەكاتەوە.
ئیتر ژیان لەم چارێگەساڵە سەخت دەگوزەرێت، ئەم وەرزە تەژیە لە گەڵای دەم"با" و شەپۆڵ گەلێك لە مەینەتی.
یەكێك لە شەپۆڵەكانی ئەم عەسرە‌و ئەو وەرزە ئەوەیە، هەرگیز سەرداری هاوڕێم وانەبووە، بیرم نایەت لە هەنگاونان وا پەلەی بووبێت، وەك بڵێی دایكی لە جەهەنەم ڕزگاری بووبێت و لەشوێنی ئەو جەلادەكانی ئەوەێ پەل‌وپۆی باوكیان خستبێتە ناو بڵێسەكانی ئاگرەوە.
هەرچەند ئاماژەی وەستانی بۆ دەكەم، نقەی لێوە نایەت تا هێواش هەنگاو بهاوێژێت، پەلەی چییەتی، خۆ ئەو سوارچاكی كامیلۆت نییە، من وەك پیاوێكی كەنەفت هەنگاوم دەنا و دوای دەكەوتم، ئەو خێراتر دەڕۆیشت؟ هەنگاوەكانم هێندەی هی ئەو درێژ نەبوون؟ كەچی وەك گای ئیسپانی نەڕەی دێت و بەدەم رێگاوە سەری شۆڕكردۆتەوە، بەینا بەینێك ئەو دەست و ئەم دەست بە كامێراكەی دەكات، چش لە وشەكانی من، لە ڕێكردن بەردەوامە.
لەبەرخۆیەوە وڕێنەی دەكرد، كەمتر لە بیست خولەكی ماوە بۆ كاتژمێر شەش دوایی وێڕاناگەم "نیشاندانی ئابڕوو"م لەدەست دەچێت، پێویستە بلەزتر هەناو هەڵگرم.
منیش بەنادڵیەوە بەدوای دەكەوتم، دەبینم بەهۆی هەڵكردنی "با"، درەختەكانی ئەم شەقامە ڕووت دەبوونەوە وەك ساتی ڕووت بوونەوەی خۆم لە دەمی لەدایكبوون.
گەڵا دوای گەڵا سەمای كەوتنە خوارەوەیانە وەك ئەسیرێك رەنگیان زەرد، برسی و تینوو، بێ ویستی خۆیان بەربا دەكەون ڕوو لە مەنفا رێ دەكەن.
هێندێكیان لە لێواری جۆگەڵە بچووكەكاندا لە ئاو گیریان خواردووە، بەشێكیان بە كاریگەری شەپۆڵەكان دەگەیشتنە كەنار و دەگیرسانەوە‌و دەخوازن لەگەڵ هاوسەفەركانیان بڕۆن.
درەختەكان ڕووت دەبنەوە ئێمەش رێ دەكەین و وەستانمان نییە.
دوای چەند خولەك لە ڕۆیشتن و هەناسەبڕكێ گەیشتینە بەردەم باڵەخانەیەكی حەوت نهۆمی، لەبەردەم دەرگای باڵەخانەكە لەسەر پارچە قوماشێكی سپی نووسرابوو "نیشاندانی ئابڕوو لە شەشی ئێوارە دەبێت"، ئەم ڕستەیە منی شڵەژاند!، ئاخر سەر لەم نووسینە دەرناكەم و ناشزانم مەبەستی چییە لە ئابڕوو، ئاخۆ دەبێت كاتژمێر شەش چی بقەومێت.
ئەوەی دەزانم ئەوەیە سەردار لەگەڵ خۆی راپێچی كردم و گوتی: دەبێ لەگەڵم  بێیت و نقەت لێوە نێت... منیش دوای كەوتم.
كات، شەشی تەواو بوو، پەیتا پەیتا لەبەردەم باڵەخانەكە، كە پەیكەری ژنێكی ڕووت بەچەند مەترێك دوور لەدەگاركەوە دانرابوو، پیاوانی رێكپۆش و ژنانی ڕێكپۆش لەوێیا وەستابوون، لەملاشەوە چەند گەنجێكی تەڕ و تازەپێگەیشتوو لە هەردوو رەگەز بەرەو دەرگای پێشەوەی باڵەخانەكە دەبینم ڕێ دەكەون، دەوری نەوت كەسێك دەبوون.
هەڵبەت ئاشنایەتیم لەگەڵ كەسیان نییە لە سوچێكەوە لەدوای هەنگاوكانی ئەوانەوەم، پەیڤین لەگەڵ كەس ناكەم، وەلێ سەردار لەم چەند خولەكەی لەدەرەوە وەستابووین سڵاوی لە یەك دوانێك كرد و لەگەڵیان پەیڤی.
ئاخر سەردار لێهاتووبوو لە هونەری خۆنزیكردنەوە لە كەسانیتر، وەلێ من بە پێچەوانەی ئەو بووم، دڕدۆنگ‌و مۆن و گۆشەگیر.
ژنێكی قژ زەردی باڵا مامناوەند، خۆی ناساند، گوتی: من هەڵاڵەی نیگاركێشم.
هاوكات لەوەش دەچوو سەرپەرشتیاری ئەو "نیشاندان"ە بێت، رێنموونی خەڵكەكەی دەكرد تا لەپێش ئەم پارچە پەرۆیە تەژی لە ڕەنگە بووەستن، كە وەك دەرگای كردنەوەی نیشاندان چێكرا بوو.
دواتر كچێكی قەشەنگ، بە جلی رەشەوە، گوڵێكی سووری لە پەناگوێی گیركردبوو، هاتە بەردەم پەڕۆكە بە مەقەستێك كردی بە دوو لەت و تێكڕا بە ڕوخسارێكی تامەزرۆوە دەپڕژانە نێو هۆڵ.
هەندێك لەلای ڕاست و هەنێكیش لەلای چەپەوە سەیری شتەكانیان دەكرد.
ئەوەی من بینیم لەم هوڵە نیشاندانی چەند تابلۆییەكی قەبارە جیاواز بوو، یەك دوو سكێچی قەبارە "95سم/110سم"، هەندێكیان "100سم/150سم"ە.
لەملاشەوە قەبارەی بچوكتر و مەزنتر دەبیندران.
سەرجەمیان دروستكراوی یەك كەسە، ناوی جیاوازی بۆ تابلۆكانی هەڵبژێردبوو، ناوی خۆشی لەهەر تابلۆیەك بە وردی و رەنگی جیاواز لە سوچێكەوە نووسیبوو.
ئەوەی جیاوزە سكێچی ناوەراستی هۆڵەكەبوو لە ژێرەوەی نووسرابوو: "ئابڕوو".
بە قەبارەی"210سم/190سم".
ئەوەی بۆمن جێگای تێڕامانە بەهەدەردانی ئەم هەموو بۆییە، لەوەدەچێت هەلاڵەی نیگاركێش بەچەنگ بۆییەی بەكاربردبێت، تاكو جادووی ئابڕوومان نیشان بدات، چوون هەست بە ئەستووری هێڵ و ڕەنگەكان دەكەم.
تابلۆكە هێند ئاڵۆز و تێكەڵ بوو لە ڕەنگ بۆم ڕوون نییە ئابڕوو بەری تابلۆكە لە كوێیە.
گوێم لەو پیاوە مووسپیەیە كە بەڕوخساری وادەردەكەوت تەمەنی ڕەتیدابێت لە 65 ساڵی، دەربارەی  تابلۆكە بە هاوڕێ كچەكەی دەگوت:
واتێدەگەم ئەم كچ‌و پیاوە تەمەن ڕەتبووە، مامۆستا‌و قوتابی نیگاركێشان بن لە فێرگەی تەلاری هونەری، گوێم لێبوو هێواش هێواش، تەواو وەك ساتی وانەوتنەوە باسی پێكهاتەی ڕەنگەكانی ناو تابلۆكەی بۆ دەكرد و پێیگوت "رۆحی من و تۆ ڕەنگدانەوەی ڕەنگەكانە".
كیژۆڵەكە دەمی بۆ وتنەوەی ڕستەكە جوڵەی دەكرد، "رۆح ڕەنگدانەوەی ڕەنگەكانە".
مامۆستاكە وڵامی دایەوە: دەبێت چاك لە قسەكانم تێبفكری.. هەموو جوڵەییەكی مرۆڤ دەلالەتە لە یەكێك لە ڕەنگەكان.
تۆ ناتوانی ڕەنگ لە هیچ شتێك جوێبكەیت، نیگاركێشەكان بۆیە تابلۆ چێدەكەن تا شتەكانی دەوروبەریان نمایش بكەن، هەڵبەت بە زمانی هونەر.
ئەوەی بەریەككەتنی لەگەڵ ڕەنگ و هونەر نەبێت سەر لە تابلۆكان دەرناكات.
ئەمە جگە لە تابلۆیەكی ئەبستڕاكتی لەم شێوەیە، كە پێویستی بە ئەزموون و بەریەككەوتی كرداریی هەیە لەگەڵیا.
دەبینم سەردار وەك كاری هەمیشەیی كامێراكەی بەكارخستووە، خەریكی وێنەگرتنی دانە بە دانەی تابلۆكانە، دوور و نزیك لە هەر تابلۆیەك چەند وێنەیەكی جیاوازیان دەگرێت.
سەردار لە ماڵپەرێك كاریدەكرد، لەوێدا ماڵێكی قەشەنگی "فۆتۆ ستۆری" تایبەت بە وێنەكانی خۆی بوونیادنابوو، وەختێك كلیكت دەكرد بۆ بەشی فۆتۆگرافی ماڵپەرەكە بەشێك دەهاتە بەردەمت و تێیدا نووسرابوو" گەلەری سەردار".
چاولێدەكەم ماوەیەكی باشە بە تابلۆی "ئابڕوو" مژووڵی وێنەگرتن بوو.
بەدەست و چاو ئاماژەی بۆ من كرد، پەلەی رۆیشتنم نەبێت و كاری وێنەگرتنەكەی جارێ‌ ماوەیەتی.
سەیری ئەو خەڵكەم دەكرد لەناو هۆڵەكە سەرگەرمی مشتومڕبوون، ئەوەی سەیرە هیچ كەنین و خەندە بەڕوخساری كەسەوە نابینم، ئەم هۆڵە لە ماتەمین و شینگێڕان دەچوو بۆ مەرگی ئادەمیزادەكان، نائومێدی و ڕق و كینە لە هۆڵەكە سانا هەستی پێدەكرا، ئەوەی سەیری تابلۆكانی بكردبایە تووڕەیی دەگەیشتە چڵەپۆپەو  گوێشم لەم ڕستەیە كاس ببوو، كە چەند جارێك دووبارە دەكرایەوە: "چۆن بەدەست پیاوانی ئایین و پیاوانی ئەم كۆمەڵگەیە ژیانی مێینەكان كەوتۆتەوە مەترسی، هەڵاڵە بلیمەتە بەوەی ئەم كۆمەڵگەیەی وەك خۆی نەخشاندەوە".
مووسپییەكە چاوی لەسەر تابلۆكە هەڵناگرت ساتێك لێی دوور نەدەكەوتەوە، هەمیشە و هەمشە لە هێڵ و ڕەنگەكانی دەڕوانی.
تەنانەت جار جارە نزیكدەكەوتەوە دەستی لە تابلۆكە دەخشاند، هەستی بە ئەستووری و تەنكی بەركارهێنانی بۆییەكان دەكرد.
دوای ڕامان و تێفكرینی زۆر پاشان بۆ قوتابیەكەی هاتە گۆ: ئەگەر سەیر بكەیت دەبینی نیگاركێشەكە لە خوارەوەی لێدانی چەقۆكە ڕەنگی سوور بەئەستووری بەكارهێناوە، ئەمەش ئەوەمان پێدەڵێت كوژراوی ناو تابلۆكە گەلێك خوێنی لێ ڕۆیشتووە.
چاو لە بەشی سەرەوەی تابلۆكە بكە دەبینی دوو پەڵە هەوری چوارگۆشەی شین لە تابلۆكە بەدیاردەكەوێت، هەروەها لە ملی ژنە كوژراوەكەش ملوانكەیەكی پیرۆزەی شین هەیە.
بەپەنجەی ئاماژەوە بۆ تابلۆكە، مامۆستا دەیبێژی: ئەگەری ئەوە هەیە نیگاركێش بە مەبەست ئەم پەڵە هەورە شین و ملوانكە شینی بەكارهێنابێت.
لەڕاستیدا شین ئایندە و پشتی شتەكانمان بە پۆزەتیڤ نیشاندەدات.
پیاوە مووسپییەكە ئیستێك بێدەنگبوو، وەك ئەوەی شتێكی تایبەتی بیركەوتبێتەوە راچڵەكی، رووی لە قوتابیەكەی كرد و پێی گوت "تابلۆی دەنگدانەوەت بینییوە؟"، ئەو كچەی وەك قوتابیەك دەهاتە بەرچاوم بە ئاماژەی سەر وتی: نا.
ئەوان لەو گفتووگۆیەدابوون چەند هەنگاوێك لێیان نزیكبوومەوە، ئینجا پیاوەكە گوتی، ساڵی رابردوو لەهەمان ئەو هۆڵە پیشەنگایەكی تایبەت بۆ هەمان نیگاركێش كرابووەوە، لە شوێنی ئێستای ئەو تابلۆیە، تابلۆی دەنگدانەوە هەڵواسرابوو، هەڵاڵە وێنەی كۆمەڵگەی نەخشاندبوو، لە رێگەی رەنگ و هێلكارییەكان تەفسیری كۆمەڵگەی ترادیسیۆنی نیشاندەدا.
هەرچەند سەیری دەكەم كارەكانی ئەو نیگاركێشە دەیەوێت پەنجە بخاتە سەر پیسییەكانی كۆمەڵگە.
ئێستا باش سەیری "ئابروو" بكە.
ڕاستە لە تابلۆكە ژنێكی كوژراو هەیە،  بەڵام بۆ ئێمەی نیگاركێش بەتەنیا ئەوە بەس نییە كوژراو ببینین، پێویستە دواوەی ڕەنگ و دیمەنەكان ببینین و لێكیان بدەینەوە.
نابێت بە چاوی خەڵك  تابلۆكان ببینین، سەیر بكە ئێمە دەتوانین لە رێگای تەنیا ئەو تابلۆیەوە درك بە كۆمەڵگە بكەین، دەزانی رۆژانە چ ژنێك دەكوژرێت.
ژنگەلێك بەدەست كەلتوور و ئاین و كۆمەڵگەوە خۆزگەی مردن دەخوازن، دروستە ئێمە یەك چەقۆ دەبینین لە تابلۆكە، بەڵام لە پشتی ئەم چەقۆیە من چەندین تێكشكان و سووتان، كوشتن بۆ پاراستنی نامووس و زیندانیكردن لە چوار دیوواردا دەبینم.
من چەقیم لە شوێنی خۆم‌و یەك هەنگاو نەجوڵاوم، گوێم بۆ گفتوگۆی ئەوان شلكردوە، ئەگەرچی دەزانم گوێگرتن لە مشتوومڕی نێوان دوو كەس كارێكی چاك نییە، بەڵام وا بیردەكەمەوە دەكرێت ئەم چەند ساتە منیش یەكێك بم لە قوتابیەكان، چونكە مامۆستا هێندە جوان وەسفی تابلۆكە دەكات، مرۆڤ بەدەست خۆی نییە موچڕكە بە لەشیدا دێت و تامەزرۆی گوێڕایەڵی دەبێت.
دەمبیست كە پیاوە شارەزاكە دەیگوت: لەم سكێچە دایكێكی چڵ‌و پێنج ساڵ، قەیرەكچێكی سەروو سی ساڵ، كیژۆڵەیەكی تازە پێڕاگەیشتوو، كچێكی ئەویندار، كۆمەڵگەیەكی نەخۆش، پیاوسالاری دەبینین.
هەر لەم هۆڵە رۆحی دایكم و دوعا، ماندوێتی مەلالە و مەریەم دەبینم، وەك چون لەدەست ئایین و پووچی ئەقڵەكان بێتاوان مردن، یان بەناچار سەری خۆیان هەڵدەگرت و بۆ نادیار هەنگاویان دەهاویشت.
ئەزیزەكەم ئەوە لەبیر مەكە، ئەوەی نیگاركێش لەگەڵ مرۆڤی ئاسایی جیادەكاتەوە، بەكارهێنانی ڕەنگ و بەگژداچوونەوەی  ڕەنگەكانە بۆ خوڵقاندنی مانایەكیتر و ئافراندنی رەمز و هێمایە لە ڕەنگدا.
بەدیار تابلۆی ئابڕوو خەیاڵ دەمباتەوە نێو مەملەكەتێك گەماڕۆدراوە بە پیاوی كاڵفام و ژنكوژ.
بیر لە قسەكانی مامۆستاو قوتابیەكەی دەكەمەوەو دەبینم هەرچەند هێڵ و فۆڕمی ناو تابلۆكە ئاڵۆز و ئەبیستراكتیش بن، هێشتا ناگەن بەئاڵۆزی و گێژاوەكانی مێینەكوژی ئەم بستە خاكە.
هەڵاڵە‌و مامۆستاو قوتابیەكەی توانیان زیرەكانە لە تابلۆی ئابڕوو رۆحی من تێكەڵ بە فۆڕم و ڕەنگ‌و خەیاڵی چەپەڵی پیاو سالاری بكەن، لەوێڕا هەموو ئەو ڕاپۆرت و دیكۆمێنتاری و كتێبانەم دەهاتنە بەرچاو، وەختێك باسی ڕەوشی ژنان و كوشتنیان لە ژێر ناوی نامووس حەڵاڵ دەكرد.
سەرداری هاوڕێم دەستی خستە سەرشانم و لەو خەیاڵە دوورەوە منی هێنایەوە ناو هۆڵەكە، پێی گوتم سەیری رستەی ژێرەوەی تابلۆكە بكە، نووسرابوو: "ئێمە بۆیە ئابڕوو نمایش دەكەین، چونكە ئابڕوو تەنێ لە ئێمە كۆ نەكراوەتەوە، بەڵكە پیاوانیش ئابڕوو بەرن".
سەردار هەڵیدایێ‌ و گوتی، دەبوایە تابلۆكە ناوی "تابلۆیەك لەبەردەم گوناهدا"بوایە.
