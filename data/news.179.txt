سەرچاوەیەك لەنێو حزبی ئیسلامی عێراقییەوە كە سەلیم جبوری سەرۆكی ئێستای پەرلەمانی عێراق جێگری سەرۆكێتی، داوای لابردنی ناوبراوو دانانی كەسێكی دیكە لەجێگەكەی دەكات.
سەرچاوەكە هەواڵەكەی پشتڕاستكردەوەو بەڕێگای كوردستانی راگەیاند: بەهۆی ئەوەی لەئێستادا سەلیم جبوری حزبەكەی لەڕووی سیاسی و كۆبونەوەكانەوە پشتگوێ خستووەو كەمتر ئامادەی كۆبوونەوەكانی دەبێت و زیاتر خۆی بە پەرلەمانەوە سەرقاڵكردووە.
ئەو هەڵمەتەش كە بەمەبەستی لادانی ناوبراو لە پۆستەكەی لەلایەن كوتلە سونییەكانی پەرلەمانەوە دروستبووە، حزبی ئیسلامیش دەنگی خۆی خستۆتە پاڵ دەنگی ئەو كوتلانەوەو داوای لادانی جبوری لە پۆستەكەی دەكات، بەمەرجێك كەئەو كەسەی لەجێگای جبوری دادەنرێت، لەحزبی ئیسلامی بێت.
گوتیشی: زۆرجار سكرتێری گشتی حزب و ژمارەیەك لەكادیرەكانی ئەو حزبە بەجبوریان راگەیاندووە" كەزۆر راوێژكار بۆخۆی دانەمەزرێنێت و هەڵوێستی لەناو پەرلەمان هەبێت، بە تایبەت لەسەر دامەزراندنی لەتیف هەمەیم وەكو سەرۆكایەتی وەقفی سوننی، بەڵام گوێی بەو خاڵانە نەداوە.
زیاتر گوتیشی: حزبی ئیسلامی عێراقی عەبدولقەهار سامەڕائی وەكو جێگرەوی سەلیم جبوری بۆوەرگرتنی ئەو پۆستە دەستنیشانكردووە.
