(سیاسه‌تکاری سته‌مکار لای به‌یانی له‌ به‌رده‌می کیژۆڵه‌یه‌کدا ده‌نووشتێته‌وه‌ و چه‌پکێ گوڵی لێ وه‌رده‌گرێت، نیوه‌ڕۆ فه‌رمان ده‌دات، چه‌ند که‌سێک بکوژرێن، شه‌ویش وه‌ک هه‌ر منداڵێک تێر ده‌خه‌وێت.)
سیاسه‌تکاری سته‌مکار ئه‌مڕۆ به‌ڵێننامه‌یه‌ک بڵاو ده‌کاته‌وه‌، سبه‌ی پێڵاوی پێ ده‌سڕێت.
کاری شاعیر ئه‌وه‌ نییه‌، بگه‌ڕێت به‌ دوای گه‌ڵاتوویه‌کدا، عه‌یب و عاری ده‌سه‌ڵاتداری سته‌مکاری پێ بشارێته‌وه‌، ئه‌رکی ئه‌وه‌یه‌، به‌ زمانی شیعر نه‌ک هی گوتار، ڕووناکی بخاته‌ سه‌ر ناته‌بایییه‌کان و تا بۆی ده‌کرێت ده‌سه‌ڵاتداری سته‌مکار که‌ هه‌وڵ ده‌دات له‌ ئینجانه‌ی ناخی هه‌ر تاکێکدا شه‌تڵی سیخوڕێک بچێنێت، له‌ قاو بدات.
یه‌کێک له‌ جیاوازییه‌کانی نێوان ڕامیاری و شیعر ئه‌وه‌یه‌، له‌میاندا مۆراڵ هێنده‌ جێی بایه‌خ نییه‌، به‌ڵام له‌ویاندا، مۆراڵ به‌ردی بناغه‌یه‌.
ئه‌وه‌ بۆیه‌ شاعیران، هیچ له‌گه‌ڵ ئه‌و سیاسه‌تکارانه‌دا کۆیان ناکاته‌وه‌، که‌ کۆشکی شکۆمه‌ندیی خۆیان، له‌سه‌ر بنا‌غه‌ی به‌دئاکاری ڕۆ ده‌نێن.
ئه‌وه‌ بۆیه‌ ئه‌گه‌ر ده‌سه‌ڵات به‌ ده‌ست سته‌مکاره‌وه‌ بێت، جێی شاعیران مه‌نفا یان زیندان ده‌بێت.
(جیاوازییه‌کی دیکه‌ی ده‌سه‌ڵاتدارانی سته‌مکار و شاعیران ئه‌وه‌یه‌، ئه‌وان ده‌خوازن شاعیر له‌ خۆیان بچێت، وه‌لێ شاعیر هه‌وڵ ده‌دات له‌ خه‌ڵکی ئاسایی بچێت.)
ئینسان که‌ فام ده‌کاته‌وه‌ هه‌ست ده‌کات، بوونه‌وه‌رێکه‌ له‌ زمان، ئه‌و پێوه‌ندییه‌ دیالکتیکییه‌ی له‌ نێوان زمان و کۆمه‌ڵ، زمان و فیکر، زمان و ئابووریدا هه‌یه‌، به‌ قازانجی نێر ده‌شکێته‌وه‌، نێر ئازاد و مێ دیل ده‌کات، یان لای که‌م مێ ده‌خاته‌ بنده‌ستی نێره‌وه‌.
بابسالاران نه‌ک هه‌ر له‌ کرده‌ی جووتبووندا، له‌ هه‌موو بوارێکدا، نێر وه‌ک بکه‌ر و مێ وه‌ک به‌رکار نیشان ده‌ده‌ن.
زمان به‌ گشتی لایه‌نی نێر ده‌گرێت و له‌ دایکبوونی زمانێکی بێلایه‌ن وه‌ک مه‌حاڵ وایه‌، بۆیه‌ وه‌ک شتێکی ده‌گمه‌ن وایه‌، ئه‌گه‌ر ژنێک بتوانێت به‌ زمانێکی ژنانه‌ی ده‌ربازبوو له‌ بازنه‌ی زمانی نێرانه‌، تایبه‌تمه‌ندییه‌کانی خۆی بنووسێته‌وه‌.
نێر چونکه‌ زمانی داگیر کردووه‌، داهێنانیشی خستووه‌ته‌ ژێر کۆنترؤڵی خۆیه‌وه‌، ئه‌وه‌ بۆیه‌ ستایشی نێرسالار بۆ شیعری ژنان، به‌ گشتی له‌ درۆ و دووڕوویی به‌ولاوه‌ هیچی دیکه‌ نییه‌، ئاخر نێرسالاران نه‌ک هه‌ر که‌یفیان به‌ ژنی داهێنه‌ر نایه‌ت، به‌ڵکوو هه‌وڵی زڕاندنی ناویشی ده‌ده‌ن،(2) ئه‌گه‌ر نا نالی ئه‌و (حه‌شر)ه‌ی به‌ مه‌ستووره‌ نه‌ده‌کرد.
(ژنبوون هیچی دیکه‌ نییه‌ غه‌یری ئه‌وه‌ی که‌ ژن خودی خۆی بێت، ژن، ژن بێت، پیاو نه‌بێت، ژنبوون ئه‌وه‌یه‌، ژن بێ ترس له‌ کۆمه‌ڵ، بێ شه‌رمکردن له‌ دابونه‌ریت، بێ سڵکردنه‌وه‌ له‌ تابوو، بێ دڵه‌ڕاوکێ خودی خۆی بنووسێته‌وه‌.
)(4) لایه‌نی هه‌ره‌ گه‌شی که‌ژاڵ ئیبراهیم خدر که له‌م باسه‌دا کۆمه‌ڵه‌شیعری (ئاونگی وه‌رینی گوڵه‌کان)ی به‌سه‌ر ده‌که‌مه‌وه‌، ئه‌وه‌یه‌، هه‌ر که‌ ده‌ستی به‌ نووسین کردووه‌، هه‌وڵی داوه‌ ژنانه‌ بێته‌‌ گۆ.
دیرۆکی نووسینی کوردی به‌ شێوه‌یه‌کی گشتی بریتییه‌ له‌و نووسینانه‌ی له‌ ڕوانگه‌ی (نێر)ه‌وه‌ نووسراون، (مێ)یش که‌ ده‌ستی به‌ نووسین کردووه‌، وه‌ک تووتی هه‌ر ئه‌و شتانه‌ی گوتووه‌ته‌وه‌ که‌ پێشتر پیاو گوتوونی.
به‌ هه‌ڵه‌دا ناچم ئه‌گه‌ر بڵێم، ژن هه‌رگیز هیچی له‌ باره‌ی جه‌سته‌ی خۆیه‌وه‌ نه‌نووسیوه‌، ژنیش پیاو ئاسا، ئه‌و خه‌ڵکه‌ی بۆ ئه‌وه‌ هان داوه‌، ملکه‌چی دابونه‌ریت بن، ژنیش وه‌ک نێر له‌ وه‌ختی نووسیندا هه‌وڵی سه‌رکوتکردنی مێی داوه‌، سه‌رنجی نووسینی (مه‌ستووره‌) بده‌ن، ئاخۆ هیچ جیاوازییه‌کی له‌گه‌ڵ نووسینی پیاوانی سه‌رده‌مه‌که‌ی خۆیدا هه‌یه‌؟ له‌بری ئه‌وه‌ی وه‌ک ژنێک بچێت باسی خودی خۆی بکات، له‌ ناچارییه‌وه‌ هاتووه‌ هه‌ر ئه‌و قه‌وانه‌ سواوانه‌ی لێ داوه‌ته‌وه‌ که‌ پیاوان پێش وی لێیان داون.
ژن به‌ گشتی پاشکۆی نووسینی زاڵی پیاوانه‌ بووه‌، هه‌میشه‌ ئه‌وه‌ پیاو بووه‌ باسی جه‌سته‌ی ژنی کردووه‌، وه‌ک تابوو وابووه‌ ژن باسی جه‌سته‌ی خۆی بهێنێته‌ گۆڕێ.
وه‌ک له‌ ناخی هه‌ر ژنێکدا، پیاوێک بژی، ته‌واو ئاوا ژن سانسۆری له‌سه‌ر خودی خۆی داناوه‌ و خۆی هاوزه‌مان زیندانی بووه‌ و وه‌ردیانیش، ئاخر خۆی به‌شدار بووه‌ له‌ زیندانیکردنی خۆیدا.
ژن به‌ هۆشیارییه‌وه‌ بووبێت یان له‌ نائاگایییه‌وه‌، وه‌ک نموونه‌ی باڵا سه‌رنجی ئه‌و تێکستانه‌ی داوه‌، که‌ پیاوانه‌ نووسراون.
ئه‌وه‌ بۆ هێمن ئاسایی بوو، شیعری پۆرنۆگرافیک بنووسێت، ئه‌وه‌ بۆ قوبادی جه‌لیزاده‌ ئاسایییه‌ شیعری ئێرۆتیک بنووسێت، وه‌لێ ئه‌گه‌ر خاتوونێکی شاعیر باسی دڵدارییش بکات، ده‌ڵێن، ژنێکی بوێره‌!
هه‌رچه‌نده‌ ده‌بوو بۆ ژنیش نووسین له‌ باره‌ی جه‌سته‌ی خۆیه‌وه‌، وه‌ک کارێکی ئاسایی سه‌رنج درابا، ئاخر (ژیان وه‌ک چۆن ئه‌زموونێکی ده‌روونی، سۆزداری و فیکرییه‌، له‌ هه‌مان کاتدا ئه‌زموونێکی فیزیکیشه‌.
)(5) ئه‌گه‌ر ژنیش به‌ ڕاستگۆیییه‌وه‌ باسی جه‌سته‌ و ته‌نانه‌ت (سێکس)یش بکات، مه‌به‌ستی ورووژاندن نییه‌، به‌ڵکوو سه‌رقاڵی به‌ شیعرکردنی هه‌ست و ناخ و ژیانی خۆیه‌تی، خه‌ریکی گوتنی هه‌قیقه‌ته‌، ئاخر هه‌قیقه‌ت ئه‌وه‌یه‌ له‌گه‌ڵ خۆمان و ئه‌وانی دیکه‌دا ڕاستگۆ بین، ئاخر قسه‌کردن له‌ باره‌ی جه‌سته‌وه‌، دابڕاو نییه‌ له‌ پێویستییه‌ ده‌روونی و ڕۆحییه‌کان.
‌که‌ هه‌ندێک خانمه‌شاعیر له‌ هه‌وڵی به‌ شیعرکردنی پێویستییه‌ جه‌سته‌یییه‌کانیاندا ده‌بن، که‌ تامه‌زرۆیی خۆیان بۆ ڕامووسان و ئاوێزان نیشان ده‌ده‌ن، بابسالاران ئه‌و ڕاستگۆیییه‌ بۆ ژنان به‌ ده‌رۆزه‌کردنی سێکس له‌ قه‌ڵه‌م ده‌ده‌ن و ده‌ڵێن: پاڕانه‌وه‌ی هه‌رزه‌کارانه‌‌ بۆ سێکس، ئه‌ده‌بێکی باڵای لێ به‌رهه‌م نایه‌ت و شیعر ده‌ربڕی خودی یان ڕۆحی شاعیره‌‌، نه‌ک جه‌سته‌ی.
به‌ڵام ئایا جه‌ست و ڕۆح ته‌واوکه‌ری یه‌کدی نین؟ به‌ڵام ئایا ژنیش وه‌ک پیاو مافی ئه‌وه‌ی نییه‌، خه‌ون به‌ ئامێزی گه‌رم و پڕسۆزی ئه‌وینداره‌که‌یه‌وه‌ ببینێت؟ ئامێزێک که‌ ئاسووده‌یی و هێوریی پێ ببه‌خشێت؟ ئامێزێک که‌ هه‌م جه‌سته‌ی بلاوێنێته‌وه و هه‌م ببێته‌ هێلانه‌یه‌کی ئارام بۆ خود و ڕۆحیشی؟
ڕۆمان زاده‌ی پێوه‌ندیی دیالێکتیکییانه‌ی نێوان واقیع و خه‌یاڵه‌، به‌ڵام شیعر ‌به‌رهه‌می ململانێی نیوان عه‌قڵ و ویژدانه و زاده‌ی توانه‌وه‌ی خوده‌ له‌نێو بابه‌تدا‌.
میلان کوندێرا پێی وایه‌، (هه‌رچه‌نده‌ ئه‌زموونی مرۆڤایه‌تی گه‌لێک ده‌وڵه‌مه‌نده‌، به‌ڵام ئێستایش ئینسان هێنده‌ گێله‌، وه‌ک هیچ ئه‌زموونێکی نه‌بێت.)
ئایا ئه‌وه‌ لای که‌م، هه‌ندێک له‌ گه‌وجایه‌تیشی تێدا نییه‌، ئه‌وه‌ی بۆ (نێر)ی به‌ ڕه‌وا ده‌بینن، بۆ (مێ) به‌ تابووی بزانین؟ ئایا ئه‌وه‌ کاره‌سات نییه‌، ئه‌گه‌ری ئه‌وه‌ هه‌بێت، ژنێک له‌سه‌ر نووسینی شیعرێکی دڵداری بکوژرێت!
نامۆیی جۆری زۆره‌، هه‌یه‌ له‌ نیشتمان نامۆ ده‌بێت، هه‌یه‌ له‌ خودی خۆی نامۆ ده‌بێت، هه‌یه‌ له‌ ژیان نامۆ ده‌بێت و به‌ په‌رۆشییه‌وه‌ چاوه‌ڕێی مه‌رگ ده‌کات.
گه‌لێک هۆکار وا له‌ پیاو ده‌که‌ن که‌ هه‌ست به‌ نامۆیی بکات، وه‌لێ هه‌رگیز له‌ سۆنگه‌ی ئه‌وه‌وه‌ که‌ نێره‌، هه‌ست به‌ نامۆیی ناکات، به‌ڵام ژن زۆر جار چونکه‌ مێیه‌، له‌ کۆمه‌ڵی بابسالاردا هه‌ست به‌ نامۆیی ده‌کات.
تۆماس ترانستروێممه‌ر ده‌ڵێت: (حه‌قیقه‌ت له‌ سه‌ر ڕێی هه‌مووماندا که‌وتووه‌، که‌چی که‌سمان ناوێرێن هه‌ڵی بگرینه‌وه‌.)
شاعیران ده‌بێت ئه‌و بوێرانه‌ بن که‌ حه‌قیقه‌ت ده‌ڵێن.
ئێبسن ده‌بێژێت: (کاره‌سات ئه‌وه‌یه‌، پێویستمان به‌وه‌ بێت، حه‌قیقه‌تێک بسه‌لمێنین که‌ وه‌ک خۆر بدره‌وشێته‌وه‌.)
له‌ سایه‌ی بابسالاریدا خاتوونه‌شاعیر ناچار ده‌بێت سه‌رقاڵی سه‌لماندنی ئه‌و حه‌قیقه‌تانه‌ بێت که‌ خۆر ئاسا ده‌دره‌وشێنه‌وه‌، سه‌رقاڵی سه‌لماندنی ئه‌وه‌ بێت که‌ مێیه.
دوای تێکچوونه‌وه‌ی گوتوبێژ له‌ نێوان کورد و ڕژێمی به‌غداددا، له‌ چێشته‌نگاوی (24/4/1974) دا، باڵافڕه‌ (سیخۆی)یه‌کانی به‌عس شاری قه‌ڵادزێ که‌ (زانکۆی کوردستان)یشی لێ ده‌بێت، بۆمباباران ده‌که‌ن.
ئه‌و هێرشه‌ که‌ چه‌کی قه‌ده‌غه‌کراوی وه‌ک بۆمبی (ناپاڵم)یشی تێدا به‌کار ده‌هێنرێت، ده‌یان شه‌هید و سه‌دان برینداری، که‌ هه‌موویان سڤیل ده‌بن، لێ ده‌که‌وێته‌وه.
هه‌شت ساڵ دواتر (24/4/1982) که‌ خه‌ڵکی شاره‌که‌ ده‌ڕژێنه‌ سه‌ر شه‌قام و یادی شه‌هیدانی ئه‌و کاره‌ساته ده‌که‌نه‌وه‌، دیسان به‌عس په‌لاماریان ده‌دات، وێڕای برینداربوونی پێنج که‌س و ده‌ستگیرکردنی ده‌یان خۆپیشانده‌ر، دایکه‌ ئامین و مامۆستا سنه‌وبه‌ر شه‌هید ده‌بن.
به‌عس قینێکی هێنده‌ ئه‌ستووری له‌ شاری قه‌لادزێ هه‌ڵگرتبوو، به‌و ئومێده‌ نه‌زۆکه‌ی له‌ سه‌ر نه‌خشه‌ی کوردستان بیسڕێته‌وه‌، له‌ حوزه‌یرانی 1989 دا ڕایده‌گوێزێت.
(6)
‌ که‌ژاڵ ئیبراهیم خدر شیعری بۆنه‌ نانووسیت، به‌ڵکوو له‌ ڕێی به‌سه‌رکردنه‌وه‌ی مێژووه‌وه‌، خودی خۆی ده‌نووسێته‌وه‌، بۆیه‌ کاتێك دێت باس له‌و کاره‌ساتانه‌ ده‌کات که‌ به‌سه‌ر (قه‌ڵادزێ)دا هاتوون و به‌ چاوی ڕێزه‌وه‌ سه‌رنجی خه‌باتی خه‌ڵکه‌که‌ی ده‌دات، ئه‌وه‌ی به‌رهه‌می ده‌هێنێت، ده‌بێته‌ شیعر نه‌ک شیعار.
ئه‌و بایه‌خ به‌ ورده‌کارییه‌کانی دیرۆک نادات، ته‌عبیر له‌و کاریگه‌رییه‌تییانه‌ ده‌کات که‌ ڕووداوه‌کان له‌سه‌ر خودی جێیان هێشتووه‌.
(کاکۆڵسپی)یه‌که‌، دایکه‌ ئامینه‌ی حه‌فتا ساڵه‌یه‌ و (سنه‌وبه‌ر)یش مامۆستایه‌کی بیستوسێ ساڵه‌ بوو، ئه‌و دوو خه‌باتگێڕه‌ به‌ خوێنیان سه‌لماندیان، ژنی کورد ڕۆڵێکی گرنگی له‌ به‌ گژداچوونه‌وه‌ی به‌عسدا وازی کردووه‌.
شتێک که‌ ئینسان له‌ هه‌موو زینده‌وه‌ره‌کانی دیکه‌ جیا ده‌کاته‌وه‌، به‌گه‌ڕ خستنی خه‌یاڵه‌، ئه‌وه‌ خه‌یاڵی ده‌وڵه‌مه‌ندی شاعیره‌، به‌ جیهانێک ئاشنامان ده‌کات که‌ خۆی دایده‌هێنێت و ئێمه‌ی خوێنه‌ر وا هه‌ست ده‌که‌ین واقیعه‌.
شیعر کاتێک ده‌مانگۆڕێت و وامان لێ ده‌کات باشتر بیر بکه‌ینه‌وه‌ و جوانتر ڕه‌وتار بکه‌ین که‌ شاعیره‌که‌ی ئه‌وپه‌ڕی ڕاستگۆیی ڕه‌چاو کردبێت و که‌ ستانسلاڤ جیزریلیک گوته‌نی: شاعیر له‌بری مه‌ره‌که‌ب، به‌ خوێن شیعره‌که‌ی نووسیبێته‌وه‌، به‌ خوێنی ئه‌م و ئه‌و نا، به‌ خوێنی خۆی.
ئه‌وه‌ توندوتێژی ناو خێزان، دابونه‌ریتی دواکه‌وتوو، نادادپه‌روه‌ریی کۆمه‌ڵایه‌تی و به‌ چاوی نزم سه‌رنجدانی ژنانه،‌ که‌ چرای هیوایان ده‌کوژێنێته‌وه‌، که‌ داهاتوویان لێ ده‌کاته‌ شه‌وه‌زه‌نگ و که‌ ته‌نیا و بێده‌سه‌ڵات ده‌یانهێڵێته‌وه‌، ئیدی له‌ ناچارییه‌وه‌ هانا بۆ خۆسووتاندن ده‌به‌ن.
خۆ سووتاندن هه‌ر کۆتاییهێنان نییه‌ به‌ ژیان، په‌یامێکیشه‌ بۆ کۆمه‌ڵ، دوا هاواری ئه‌وانه‌یشه‌ که‌ که‌سیان ده‌ست ناکه‌وێت گوێیان بۆ ڕادێرێت و به‌ ئاگر خۆنووسینه‌وه‌ی ئه‌و ژنانه‌یه‌ که‌ بواری به‌ شیعر خۆنووسینه‌وه‌یان بۆ ناڕه‌خسێت.
کاتێک ژنان هه‌ست ده‌که‌ن، هاووڵاتیی پله‌ دوون، ته‌نانه‌ت خاوه‌نی له‌شی خۆیشیان نین و هیچیشیان له‌ ده‌ست نایه‌، ئیدی ئاگر له‌ جه‌سته‌یان به‌ر ده‌ده‌ن که‌ دژوارترین و به‌ ئازارترین جۆری خۆکوشتنه‌.
خۆ سووتاندن دیاریی ده‌ستی سیسته‌می پیاوسالارییه‌ بۆ ژنان.
ژنان له‌ کن مه‌ دووچاری گه‌لێک جۆر له‌ توندوتیژی ده‌بنه‌وه‌، وه‌ک جه‌سته‌یی، ده‌روونی، سێکسی و ئابووری.
ژن که‌ به‌ره‌و ڕووی هه‌ڕه‌شه‌ و گوشار ده‌بێته‌وه‌، ئیدی ده‌روونی ئارام نابێت و ئه‌گه‌ری ئه‌وه‌ هه‌یه‌ تووشی خه‌مۆکی ببێت، خه‌مۆکییش ئینسان به‌ره‌و خۆکوشتن به‌ ڕێ ده‌خات.
که‌ژاڵ ئیبراهیم خدر هه‌ر ده‌ڵێی بۆ شیعرنووسین له‌ دایک بووه‌، له‌وه‌ ده‌چێت که‌ ده‌ست به‌ نووسین ده‌کات، هیچ پێوه‌ندیی به‌ ده‌وروبه‌رییه‌وه‌ نه‌مێنێت و تا له‌ نووسین نه‌بێته‌وه‌، هه‌ست نه‌کات خه‌ریکی شیعرنووسینه.
وای بۆ ده‌چم وه‌ک چۆن بۆ ئێمه‌، ئه‌وه‌ شتێکی نوێیه‌ که‌ شیعرێکی تازه‌کی نووسراوی ده‌بینین، بۆ خۆیشی جۆرێک بێت له‌ کوتوپڕی، ئاخر بێ ئه‌وه‌ی ژووانی له‌گه‌ڵیدا هه‌بێت، له‌ناکاو شۆڕه‌سواری شیعر دێت و ده‌یفڕێنێت.
له‌ شیعره‌کانیدا تامه‌زرۆیییه‌ک بۆ جیهانی منداڵی هه‌یه‌، جیهانێک که‌ له‌ شاعیر وایه، شیعر تێیدا سه‌روه‌ره‌ و ئه‌وه‌ هه‌ر ده‌سه‌ڵاتی شیعریشه‌ له‌ هه‌موو ته‌نگانه‌یه‌کدا به‌ هانامانه‌وه‌ دێت.
ئه‌ستێره‌ی خۆڕسکییه‌ک به‌ شیعره‌کانییه‌وه‌ ده‌دره‌وشێته‌وه‌، هه‌ر ده‌ڵێیت وه‌ک ئاوی کانی له‌ ناخی دڵییه‌وه‌ هه‌ڵده‌قوڵێن.
وه‌ک چۆن که‌سانی ڕاستگۆ قسه‌ی دڵ و هی سه‌ر زاریان وه‌کوو یه‌کن، قسه‌ی ناخ و شیعری که‌ژاڵ ئیبراهیم خدریش هه‌مان شتن.
ئه‌و له‌ودیو ته‌مومژی ده‌ستکرده‌وه‌، خۆی حه‌شار نادات، هیچ له‌ نهێنیدا ناهێڵێته‌وه‌ و به‌ جۆرێک ناخی به‌ ڕووماندا ده‌کا‌ته‌وه‌، ته‌واو وه‌ک ئه‌وه‌ی کلیلی وازکردنی ده‌رگای شیعره‌کانی بۆ هه‌موومان ناردبێت‌.
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
