بینالی یڵدرم، سەرۆکوەزیرانی تورکیا، لە میانەی سەردانێکیدا بۆ قوبروس، رایگەیاند، لە نسێبین-ی باكووری كوردستان، دەستگیراوە بەسەر مووشەکی دژە تانکی ئەمریکیدا.
بینالی یڵدرم رایگەیاند "لەگەڵ هاوپەیمانێتیدا ناگونجێت کە چەکی ئەمریکا لە دەستی پەکەکەدا بێت.
هاوپەیمان واتە ستراتیژی هاوبەش، واتە رێزگرتن لە بەها و یاساکانی یەکدی.
چاوەڕێی ئەوەین کە هاوپەیمانەکانمان لە بابەتی بەرەنگاربوونەوەی تیرۆردا پشتیوانمان بن.
ئێمە لەسەرووی هەمووشمانەوە سەرۆککۆمار بەردەوام دەڵێین؛ کە پەکەکە رێکخراوێکی تیرۆریستییە، ئەمریکاش ئەمەی پەسندکردووە.
بەڵام بەداخەوە کە دۆستەکانمان لەوە تێناگەن کە پەیەدە و یەپەگە درێژکراوەی پەکەکەن بەناوێکی جیاوازەوە".
سەرۆكوەزیرانی توركیا راشیگەیاند "ئاشکرایە کە ئەم جۆرە چەکە دەگاتە دەستی رێکخراوەکە، ئەگەر چۆن هاوپەیمانەکانمان چەک دەدەنە رێکخراوە تیرۆریستییەکە، نامانەوێت بیر لە شتی وا بکەینەوە.
دیارە کە ئەم چەکانەیان لە عێراق و سوریا بەناوی شەڕکردن لە دژی تیرۆر بەدەستدەهێنن و دەیدەن بە رێکخراوە تیرۆریستییەکانی تورکیا".
