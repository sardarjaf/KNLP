تۆ سەدان جار باسی دەردەکانی کەرکووک و ڕاگواستنی خەڵکەکەی و گواستنەوەی کارگەر و کارمەندانی، بۆ کوردێکی سلێمانی، هەولێر یا دهۆک و بە تایبەتیش سلێمانی بکە، هەرگیز لێت تێناگات و پێیوایە کارمەند کارمەندەو دەبێ بگوێزرێتەوە و ئەی خەڵکیش لە شارێکەوە ببرێتە شارێکی تر، ئەمە چی تێدایە و کە کارمەندی هەناردەش دەخرێنە جێگەی تۆ، ئیدی ئەوە قانوونە و کەی کێشەیە!
ئەوان بەو جۆرە لە کێشە و نەهامەتییەکانی کەرکووک تێدەگەیشتن و ئێستایشی لەگەڵ بێ تێیدەگەن.
من بۆیە وا دەڵێم، چوون دەیان جار تووشی ئەو گەنگەشە و مشتومڕە هاتووم لەگەڵ خەڵکانێکدا، کە تێگەیشتنی ئەوان لەو کێشەیە، هەر هێندەی تێگەیشتنی عەرەبێکی فەللووجە، تکریت، بەسرە، بەغدا یا شوێنێکی دیکەی عیراق بووە.
ئه‌و ده‌مه‌ی له‌ که‌رکووک بووم، چه‌ند شوێنێکم گۆڕی و هه‌ر ده‌مه‌ و له‌ جێگه‌یه‌ک ده‌ژیام، ده‌مێک له‌ گه‌ڕه‌کی عه‌ره‌سه‌ و ئیمام عه‌بباس و ده‌مێک نێزیکی حه‌مامی عه‌لی به‌گ و ده‌مێک کۆڵانه‌که‌ی شوکر نه‌ججاڕ، لە خانووەکەی میمکە(مەڕۆشا)ی دیاندا، کە لە کۆندا خوێندنگە بووبوو لە نێزیکی سینه‌مای سه‌لاحه‌ددین و ده‌مێک له‌ هوتێل زهوور له‌ نێزیکی مه‌رکه‌ز عام و ده‌مێک له‌ هوتێل موه‌ففه‌ق(موفق) و ماوه‌یه‌کیش له‌ ڕه‌حیماوا و دواجاریش پێش گواستنه‌وه‌م یا ڕاستتر وەدەرنانم بۆ هه‌ولێر، چونکە بە تۆبزی بوو نەک بە خواستی خۆم، له‌ هوتێل (جیهاد)، له‌گه‌ڵ هاوڕێیه‌کی دیکه‌مدا ژوورێکمان پێکه‌وه‌ گرتبوو.
هاوڕێیه‌که‌م مامۆستای ئاماده‌یی بوو و که‌ هاوین هات، گه‌ڕایه‌وه‌ کفری و منیش یەک دوو حەفتەیەک به‌ ته‌نیا مامه‌وه‌.
پاش ئەو ماوەیە، خاوه‌نی هوتێله‌که‌ پرسیاری لێکردم، که‌ کوڕێکی تازه‌هاتوو هه‌یه‌، ئه‌گه‌ر من پیم ناخۆش نه‌بێت، ئه‌وا بیخاته‌ ژووره‌که‌م و به‌وه‌ش‌ کرێیه‌که‌م که‌متر ده‌بێته‌وه‌.
منیش زۆر به‌لامه‌وه‌ ئاسایی بوو و قایل بووم.
هه‌ر بۆ شه‌وێ ئه‌و نه‌فه‌ره‌ نوێیه‌ هاته‌ ژووره‌کەم‌.
لاوێکی ده‌وروبه‌ری 21-22 ساڵان بوو و هه‌ر دوو سێ ساڵێک له‌من گچکه‌تر بوو.
عه‌ره‌ب بوو و خه‌ڵکی ده‌وروبه‌ری تکریت بوو.
ئیدی که‌ بوو به‌ هاوژوورم و زووزوو یه‌کدیمان ده‌دیت، قسه‌وباس که‌وته‌ نێوانمانه‌وه‌.
ئه‌و باسی خۆی بۆ ده‌کرم و زۆر به‌ شانازییه‌وه‌ ده‌یگوت، که‌ ته‌نێ خوێندنگه‌ی سه‌ره‌تایی ته‌واو ‌کردووه‌ و به‌ مووچه‌یه‌کی 130 دیناری له‌ کارگه‌ی گۆگرد(کبریت)ی که‌رکووک کاری بۆ دابین کراوه‌ و ناردوویانه‌ بۆ که‌رکووک و ئێستا به‌ شێوه‌یه‌کی کاتیی له‌و هۆتێله‌ ده‌ژی و پاشتر خانووی بۆ دابین ده‌کرێت و ده‌بێته‌ خاوه‌نی ئۆتۆمبیل و هه‌موو ئامرا‌زه‌کانی ژیانی بۆ مسۆگه‌ر ده‌کرێت و ژن ده‌هێنێت و منداڵی ده‌بێت و ده‌بێته‌ خه‌ڵکی که‌رکووک.
له‌ قسه‌کانیدا شۆخیی به‌ من ده‌کرد، که‌ زانستگه‌م ته‌واو کردووه‌ و هه‌موو مووچه‌که‌م 42-43 دیناره و نه‌ خاوه‌نی ماڵ و نه‌ خاوه‌نی خانووم و نه‌ هیچیشم هه‌یه‌‌.
منیش ده‌مه‌ویست تێیگه‌یه‌نم، که‌ ئه‌و و ئه‌وانه‌ی وه‌ک ئه‌و، که‌ ده‌نێردرێنه‌ که‌رکووک، له‌به‌ر عه‌قڵ و کارزانی و لێوه‌شاوه‌ییان نییه‌، به‌ڵکه‌ بۆ عه‌ره‌باندنی که‌رکووکه‌ و بۆ پڕکردنه‌وه‌ی جێگه‌کانی ئێمه‌یه‌ و بۆ گۆڕینی هه‌موو شتێکی شاره‌که‌یه و بۆ بنبڕکردنی کوردە لە کەرکووک‌.
که‌ زانیشی فه‌رمانی گواستنه‌وه‌م بۆ هه‌ولێر ده‌رچووه‌، زمانی درێژتر بوو و پتر شۆخیی به‌ ڕه‌وشی من و ئه‌وانه‌ی وه‌ک من ده‌کرد.
نێزیکەی یەک مانگ و چەند ڕۆژیک لەگەڵ ئەو کوڕەدا هاوژوور بووین، پاشان من و سەدانی وەک من وەدەرنراین و ئەو و هەزارانی وەک ئەو جێی ئێمەیان لە کار و کۆڵان و گەڕەک و شەقامەکانی کەرکووکدا گرتەوە و بوون بە خاوەن ماڵ و تا ئەمڕۆش هەر خاوەن ماڵن.
