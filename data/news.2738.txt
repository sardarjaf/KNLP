ئه‌ندامێكی لیژنه‌ی ئاسایش و به‌رگری له ئه‌نجومه‌نی‌ نوێنه‌رانی عیراق رایگه‌یاند، حه‌یده‌ر عه‌بادی سه‌رۆك وه‌زیرانی عیراق بێزاریی خۆی له‌ هه‌ڵسوكه‌وتی نابه‌رپرسانه‌ی هه‌ندێك له‌و سیاسه‌تمه‌دار و راگه‌یاندنانه‌ ده‌ربڕیوه‌ كه‌ خزمه‌تیان پێشكه‌ش به‌ دوژمن كردووه‌.
هوشیار عه‌بدوڵڵا سه‌رۆكی فراكسیۆنی‌ گۆڕان له ‌ئه‌نجومه‌نی نوێنه‌رانی‌ عیراق له ‌به‌یاننامه‌یه‌كدا رایگه‌یاندووه‌: "ئه‌وه‌ی له‌ حه‌یده‌ر عه‌بادی سه‌رۆك وه‌زیرانه‌وه‌ به‌دیمان كرد بێزاربوونی توندیه‌تی له‌ هه‌ندێك له‌و سیاسه‌تمه‌دار راگه‌یاندنانه‌ی‌ به‌ مه‌به‌ست یان بێمبه‌ست له‌ جه‌نگی ده‌رونیدا خزمه‌ت پێشكه‌ش به‌ دوژمنی عیراق ده‌كه‌ن.
ئێمه‌ له‌مه‌دا پشتگیری ده‌كه‌ین".
ئاماژه‌ی به‌وه‌شداوه‌ كه‌ فراكسیۆنه‌كه‌ی‌ زیاتر له ‌جارێك ئاماژه‌ی به‌وه‌ داوه‌ كه‌ جه‌نگی دژی تیرۆر پێویستی به‌ چه‌ند ئاستێك له ‌رووبه‌ڕووبوونه‌وه‌ هه‌یه‌ له‌وانه‌ راگه‌یاندن و سوربوون له‌سه‌ر رووبه‌ڕووبوونه‌وه‌ی جه‌نگی ده‌رونی و به‌رزكردنه‌وه‌ی وره‌ی سوپای عیراق و ئه‌مه‌ش به‌رپرسیارێتیی هه‌مووانه‌.
هۆشیار عه‌بدوڵڵا راشیگه‌یاند، مادام به‌ره‌ی شه‌ڕ هه‌یه‌ كه‌واته‌ سه‌ركه‌وتن و شكان هه‌یه،‌ به‌ڵام له‌هه‌موو باره‌كاندا پێویسته‌ مامه‌ڵه‌كردن له‌گه‌ڵ ده‌رهاویَشته‌كانی زۆر ورد بێت، كه‌یسه‌كه‌ نیشتمانییه ‌و چاره‌نووس و ئاسایش و داهاتووی عیراقی له‌سه‌ر وه‌ستاوه‌.
ئه‌مه‌ كێبه‌ڕكێیه‌كی حزبی نییه‌ .
