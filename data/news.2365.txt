سەبارەت بە راگەیاندنی ئەنجامەكانی هەڵبژاردنی ئەنجوومەنی شارەوانیەكان لە وڵاتی لوبنان كە لە ناوەڕاستی ئەم مانگەدا ئەنجامدرا، حزبی شیوعی لوبنان بەرێژەیەكی زۆر دەنگەكانی زیاد دەكات و لە هەموو ئەنجوومەنی شار و شارۆچكەكاندا كورسی بەدەست دێنن یاخود ژمارەی كورسیەكانیان زیادكردووەو ركەبەرەكانیان تووشی شۆك دەكەن، دروشمی سەرەكیان وەلانانی تایەفەگەری و دەمارگیری مەزهەبی و خزمەتكردن بووە بە جەماوەر.
لە ناوچەكانی باشووری لوبنان كە پێگەو سەنتەری حزبوڵڵا و كەتیبەكانی ئەمەلە، لە زۆر شوێن لیستی شیوعیەكان رێژەی دەنگەكانی لەسەرووی رێژەی دەنگەكانی هێزە مەزهەبیەكانەوەیە، تەنانەت لە كۆی 7 كورسی ئەنجوومەنی شارۆچكەی عەین بەعال شیوعیەكان تەواوی كورسیەكانیان بەدەستهێناوە .
لیستی پەرەپێدان و وەفای شیوعیەكان لە رووی دارایی یەوە توانایەكی كەمیان هەبوو، لە بەرامبەردا لیستەكانی تر بە ملیۆنەها دۆلاریان خەرج كردووە، ئەو بەرەوپێشچوونەی لە فراوان بوونی بنكەی جەماوەریی و دەنگدەران بەدەستهاتووە، وایكردووە سەركردایەتی ئەو حزبە بڕیاری بەستنی كۆنگرە بدات بۆ هەڵسەنگاندنی كاركردنی جەماوەریی و سیاسی كە لاوانی حزب رۆڵی سەرەكیان هەبووە لەو سەركەوتنانە و چۆنیەتی درێژەدان بەو میكانیزمانە.
