سەرۆكی روسیا هەڕەشەی لەتوركیا دەكات و داوای لێ دەكات كاری لەخۆی گەورەتر نەكات، جەخت‌ لەسەر رێگریی‌ وڵاتەكەشی‌ دەكاتەوە لە ئەنجامدانی هێرشی سەربازی ئەنقەرە بۆ سەر سوریا.
لەبارەی دەنگۆی هێرشی توركیا بۆ سەر سووریا، ڤلادیمیر پوتین، سەرۆكی روسیا لەگەڵ وەلید موعەلیم وەزیری دەرەوەی سووریا لەمۆسكۆ كۆبوونەوە، لە كاتی كۆبوونەوەكەشدا سەرۆكی روسیا رایگەیاند، توركیا چۆن دەتوانێت هێرش بكاتە سەر سووریا، لەكاتێكدا زیاتر لە دوو ساڵە رێكخراوی تیرۆریستی داعش لەسوریا تاوان دەكات ‌و توركیا لێی بێدەنگە، كەچی ئێستا، كە داعش لەو ناوچانە شكاوە دەیەوێت هێرشیان بكاتە سەر و رێگری لەپێشڕەوییەكانی ناوچە كوردییەكان بكات.
لە ماوەی چەند رۆژی رابردوودا، میدیاكانی توركیا بڵاویانكردەوە كە ئەردۆگان بەنیازی لەشكركێشی بكاتە سەر باكووری سوریا، بەڵام ڤلادیمیر پوتین بە وەلید موعەلیمی راگەیاندووە، توركیا دەیەوێت كاری لەتوانای خۆی گەورەتر بكات، بەڵام بۆی ناكرێت.
هاوكات دوای‌ بڵاوبوونەوەی‌ ئەو راپۆرتانەی‌ باسیان لە ئەگەری‌ بەكارهێنانی‌ هێزی‌ سەربازیی‌ توركیا كرد بۆ سەر خاكی سوریا، رەجەب تەیب ئەردۆغان سەرۆكی‌ توركیا لەگەڵ فەرماندەكانی‌ سوپا و بەرپرسانی‌ حكومەتی‌ وڵاتەكەی‌ كۆبووەوە.
لە كۆبوونەوەكەدا، ئەردۆگان، جەختی‌ لەسەر رێگریی‌ وڵاتەكەی‌ كردەوە لە دامەزراندنی‌ دەوڵەتێكی‌ نوێ‌ لە باكووری‌ سوریا كە ئاماژەیەك بوو بۆ ئەگەری‌ دامەزراندی‌ دەسەڵاتێكی‌ كوردی‌ لە سوریا.
هاوكات بەشێك لە میدیاكان ئاماژە بۆ ئەوە دەكەن كە توركیا و رووسیا رێككەوتوون ئەنقەرە دەست لە رووخانی ئەسەد هەڵبگرێت لەبەرامبەر رێگەنەدان بە پێشڕەویی زیاتری هێزە كوردییەكان.
