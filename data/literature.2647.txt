بەم دوایییە، دوای ئەوەی لە کۆڕێکدا لە سلێمانی، چەند دەقێکی نوێی خۆم خوێندەوە، ئەوجا بۆم دەرکەوت کە بەشێک لەوانەی ئەدەبی گێڕانەوە دەنووسن، ئاگایان لە ڕەوتی چیرۆک و ڕۆمانی دونیا نییە.
سەد خۆزگەم بە ساڵانی حەفتا، ئەوسا ئەوانەی چیرۆک و ڕۆمانیان دەنووسی بەردەوام بەشوێن زانیاریی نوێیوە بوون و زۆر مەراقیان بوو بزانن، ئەو دەمە چیرۆک لە دونیا و دەوروبەردا چلۆن دەنووسرێت و گەیشتووەتە کوێ؟ 
ئێستا چەندان نووسەری کورد لە ئەوروپا دەژین.
ئەوان بەشی خۆیان ئاگاداری ڕەوتی چیرۆک و ڕۆمانن، کەچی یەکێک لەو ئازیزانەی کوردستان نایەت پرسیاریان لێ بکات.
هێندێک لەوان وەها تێگەیشتوون، کە چیرۆک دەبێ بە زمانێکی ئاڵۆز بنووسرێت، لە حاڵێکدا ئەوەی تا ئێستا ژانری چیرۆکی بە زیندویی هێشتووەتەوە و هێشتا خوێنەری زۆری هەیە، ئەوەیە کە بەزمانێک دەنووسرێت هەموو تێیدەگەن.
هەموویان نا، بەڵکو (نووسەرە بێ بەهرەو بێ ئاگاکانی کوردستان) هێشتا لەو فاکتە ساکارە حاڵی نەبوون کە گلوبالیزەیشن زمانی کۆنکریتی گەرەکە، زمانێک ڕیاڵانە باسی کۆمەڵ و کێشەکانی تاک لە کۆمەڵدا بکات.
ئەوان تەنانەت ئەو فاکتە ئاسانەیش نازانن کە ڕیالیزمی سیحری کۆن بووە و بەرهەمی سەرەتای سەدەی بیستەمە، نەک سەدەی بیست و یەکەم.
یەکەم ڕۆمان کە بەو ئاراستەیە نووسرابێ تەمەنی گەیشتووەتە سەدەیەکی ڕێک و ساڵی ١٩١٥ لە ئەوروپا و بەناوی (میتامۆرفەسیس) بەدگۆڕان، یان دێوانگۆڕ-ەوە، لەلایەن فرانز کافکاوە نووسراوە.
دواتر ڕۆمانی (ذە لۆرد ئۆف ذە ڕینگس) لەلایەن جۆن ڕۆناڵد ڕاول تۆلکین-ەوە، لە سەروبەندی دووەم جەنگی جیهاندا، دیسان لە ئەوروپا نووسراوە.
لێ ئیتر لەوەدوا نووسەرانی لاتین ئەمریکا دەستیان داوەتە نووسینی ڕۆمانی ڕیالیزمی سیحری.
بێ ئاگایی و نەشارەزایی هێندێکیان لە ئاستێکدا بوو، پێم شەرمە، ڕا عەجیب و غەریبەکانیان لێرەدا بنووسم.
من لە باوکمەوە قسەیەکم بیستووە، پێم خۆشە لێرەدا بۆ ئێوەی بنووسم: [کەسێک تازە لە شارەوە بۆ لادێ گەڕابووەوە، لە خەڵکی گوندی دەپرسی، ئەرێ دەنگوباسی شار چییە؟]
