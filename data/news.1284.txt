شتی زۆر سەیر لەم هەرێمەی ئێمەدا ڕوودەدات کەلەگەڵ هیچ لۆژیکێک نایەنەوە.
شتەگەلێک ڕوودەدەن کەبەهیچ شێوەیەک ئەخلاق و ویژدان ناتوانێت قبوڵیان بکات.
شتەگەلێک دەقەومێن و دەبن بەحەدەس کەهەرگیز پێشتر عەقڵی کەس ناتوانێت بەلایاندا گوزەر بکات.
ئاخر چۆن ئەقڵ دەتوانێت تەسەوری ئەوە بکات کەلەبەرەکانی جەنگێکی پیرۆزەوە، لەجێگایەکەوە، کەڕۆژانە تیایدا دەیان پێشمەرگە و فەرماندەی ئازا ڕووبەڕووی داعش دەبنەوە و خوێنی خۆیان لەپیناو بەرگری لەنیشتیماندا بەخت دەکەن،لەهەمان ئەوشوێنەدا چەشنە بەرپرسانێکت هەبێت کەوتبنە مامەڵە و قاچاخچێتی لەسەر خوێنی شەهیدان و بەدەر لەهەموو بەرژەوەندیە باڵاکانی خەڵکی کوردستان ڕێکەوتنی ژێر بەژێر مافیایانەیان لەگەڵ داعشدا بەقازانجی شەخسی خۆیان هێنابێتە ئاراوە.
قاچاخچێتی لەگەڵ داعش ئەگەر لەناو هەر هەرێم و جوگرافیا و سەرزەمینێکی ئەم دنیایە بوایە هێشتا لەئاستێکی میللیدا شۆڕشێکی ناڕەزاێتی گەورەی بەرپاکردبوو.
ئەگەر لەناو هەر نەتەوە و نەژادێکی دیکەی ئەم گێتیەدا بوایە هێشتا تەخت و تاراجی سەرۆکایەتی وڵات و حکومەت و پارلەمان کەوتبوونە ژێر پەڕۆی سپی ملێۆنان خۆپیشاندەری سڤیلەوە.
ئاخر دەبێت بزانین کەچەندە شانازی بێت کاتێک دەڵێین کورد بەنوێنەرایەتی هەموو جیهان سەرکردایەتی شەڕی دژی تیرۆر دەکات، ئەوا بەئەندازەی ئەوە و بگرە زیاتریش، جێگای شەرم شورەییە، کاتێک بزانرێت کەهەندێک لەبەرپرسانی کورد لەجیاتی مافیاکانی هەموو جیهان قاچاخچێتی لەگەڵ داعشدا دەکەن.
لێرەدا تکایە باکەس مزایەدە بەلیژنەکانی بەدواداچوون و لێپرسینەوە بەسەر ئەم میللەتەدا نەکات.
چونکە هیچ دوور نیە سبەی قاچاخچیەکان ببینین لەناو دادگاوە و بێ منەتانە هاوار بکەن، کەئەوان لەپێناوی چوار ساڵی ئارام و بەئاگاداری حزب و بەرپرسانی سەرووی خۆیان بازرگانێتیان لەگەڵ داعشدا کردووە.
سیناریۆگەلێک ڕووبدات، کەپێشتر ئێمە بەشیوازی تر شاهیدی بینینیان بووین.
