لیۆنێل میسی ئەرجەنتینی و کاپیتانی تانگۆ بەرەبەیانی ئەمڕۆ لەکاتی روبەڕووبوونەوەکەیان بەرانبەر هەڵبژاردەی هندۆراس تووشی پێکان هاتووەو بەناچاری یاریگای جێهێشتووە.
بەرەبەیانی ئەمڕۆ لیۆی کاپیتانی تانگۆ تووشی پێکانێکی قورس دەبێت و بەو هۆیەوە یاریگا جێدەهێڵێت، بەگوێرەی ئەو دەنگۆیانەی کە هەیە پێدەچێت بۆ یارییەکانی پاڵەوانێتی کۆپا ئەمریکا یاریی نەکات.
هەڵبژاردەی هندۆراس و ئەرجەنتین لە یارییەکی دۆستانەدا رووبەڕووی یەکبوونەوەو بەو هۆیەوە ئەرجەنتین بەئەنجامی گۆڵێکی بێ بەرامبەر یارییەکەی بردەوە، بەڵام ئەوەی بووە جێی نیگەرانی بۆ هاندەرانی ئەو هەڵبژاردەیە پێکانەکەی میسی بوو کە ناچاربوو یاریگا جێبهێڵێت و ترس لەسەر ئەوە هەیە بۆ یارییەکانی پاڵەوانێتی کۆپا ئەمریکا یاریی نەکات.
تاتا مارتینۆی راهێنەری هەڵبژاردەکەش ئاشکرایکرد کە میسی تووشی بەریەککەوتنێکی قورس هاتووە، بەڵام تائێستا حاڵەتەکە دیاری نەکراوە.
بەگوێرەی هەواڵی هەندێک لە راگەیاندنەکان پێدەچێت هاندەرانی ئەرجەنتین بۆ یارییەکانی کۆپا ئەمریکا لەنێو یاریگادا میسی نەبیننەوەو پێکان رێگەی یارییکردنی لێبگرێت.
