سەرەتاییترین پێدوایستی مرۆڤ بریتییە لەنان و ئاسایش.
بەترازانی هەریەکێکیان، ئەویتریشیان دەکەوێت.
بەتایبەت، لەم سەردەمەدا ناکرێت نان و سەقامگیری لێکجیابکرێتەوە.
خراپبوونی بژێویی تا ئاستی هێڵی هەژاری، راستەوخۆ دەبێتە زەمینەی یاریدەدەر بۆ پشێویی و تێکچوونی باری ئاسایشی وڵات.
ئەمە، راستییەکە نەپسپۆڕیی زانستی و نەشارەزایی زۆری دەوێت، تامرۆڤ لێی تێبگات.
لەبەرامبەردا، لاوازترین میکانیزمی حکومەت نەرمییە نواندنە لەچوونەسەرکاری فەرمانبەر.
راهێنانی فەرمانبەر لەوەی لەهەفتەیەکدا یەکدوو رۆژ بڕواتە سەرکارو چاوپۆشیش لەنیوەدەوامێکیش.
دواجار، دەکاتە ئەوەی بەبێ مانگرتن کەس نەڕواتەوە سەرکارەکەی.
هەڵبەت، لەو ئاسانکارییەدا، ئامادەکردنی فەرمانبەرانە بۆ وازهێنان و دوورکەوتنەوە.
بەدەربڕیێنکیتر، حکومەت بەو میکانیزمەی ‘مانگرتنێکی نەرمی’ سازکردووە کە دواجار دەبێتە فاکت و راستییەک.
واتە، بۆئەوەی مانگرتن و توڕەیی راگرێت، بەشێوازیکیتر ئەو ئامانجەیان بۆ دەستەبەردەکات!
دیارە، بەخوێندنەوەی ئاماژە جیاوازەکان، رەفتاری پیشخواردووی خەڵک، ئەمجارە تەنها لەناڕەزایی و توڕەیی و هەڵچوونێکدا ناوەستێتەوە، بەڵکو لەشەڕەنگێزی و ئامادەیی تێکدان و تۆڵەکردنەوەو پەلامارداندا خۆی دەبینێتەوە.
مەرجیش نییە ئەم توندوتیژییە لەیەکڕۆژدا بێتەدی، بەڵکو هەموو زەمینەکانی تەقینەوەی گشتی ئامادەن بۆ هەڵچوون و هەژانی قوڵ.
ئەمجارە، وەک هەڤدەی شوبات نییە کە ناڕەزاییەکان فۆرمێکی سیاسی و گوتارێکی ئۆپزسێۆنەیان پێوەدیاربوو.
نەخێر، ئەمجارە هەژانەکان لەسەرپشتی برسیەتی تاودەسەنێت.
چونکە، لەهەناوی کۆمەڵێک قەناعەتی خەڵکییەوە دەبزوێت کە قەیرانی دارای مانای نەبوونی پارەنییە، بەڵکو ئەنجامی ململانێی حزبی و سزادانی یەکترو دەستبەسەراگرتنی سەرچاوەکانە.
خەڵکی باوەڕی وایە، کراوەتە دەستکەلاو قوربانی ململانێی بەرژەوەندی قازانجپەرستانە بەرپرسەکان.
کۆی مەینەتییەکان ئەنجامی شکستی بەڕێوەبردنی وڵات و بەرژەوەندییە گشتیەکانە لەپێناو چینیکی دەسەڵاتداردا.
ئێستە، خەڵکی لەوباوەڕەدایە کە سیاسەت دژ بەبژێویی و گوزەرانی ئەو دەجوڵێتەوە تا ئەوڕادەی وێنەیەک لای خەڵک درووستبووە؛ باردوۆخی هەرێم بەرەو کۆتایی خۆی دەڕوات.
بەرپرسەکانیش لەخەمی کۆکردنەوەی سامانەکانیان بۆ دەرچوون لەوڵات ئامادەکردووە.
دەشێت، تەقینەوەی هاوڵاتیان بەجۆرێکیش بێت کە هەڵکوتانە سەرماڵی بەرپرس و ساماندارەکان و تاڵانیان دەکەن.
جگەلەوەی ئێمە نازانین چ بکەرو هێزێکی هەلپەرست لەم دۆخەدا بەڕێوەیە یا لەئەنجامی بێسەروبەرییەکاندا لەدایک دەبێت.
کەواتە، ئەگەرچی کاربەدەستان، بێدەنگی خەڵک وەک جۆرێک لەسەقامیگیری دەخوێننەوە، بەهەڵەتێدەگەن کە تێکچوونی زۆر ئاسانە.
چونکە، شیرازەی کۆمەڵایەتی و ئابوری و ئاسایشی سیاسی و نیشتمانی ئەمڕۆ لەسەر زەوییەکی فشەڵە.
ئەگەر، هۆکاری دەرەکی نەیڕوخێنێت، لەناوخۆدا بەهەزارلادا دەکەوێت.
