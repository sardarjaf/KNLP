وەک هەمیشە ووتوومە، جیالەوەی کورد کێشەیەکی گەورەی سیاسی و فەرهەنگی و مرۆیی هەیە، هاوکات کێشەیەکیتر دەچێتەسەری کەئەویش سەرکردەسیاسیەکانیەتی.
بەدەربڕنێکیتر، سەرچاوەی گرفتەکانی نەتەوەی کورد، تەنها داگیرکەرو نەیارو هەلومەرجی دەرەکی و ناوچەیی و نێوخۆییەکان نییە، بەڵکو پشکێکی باشی دەگەڕێتەوە بۆئەوانەی بەناوییەوە سیاسەت دەکەن.
رەنگە، هەڵدانەوەی پەڕەکانی مێژووی سیاسی ئێمە، باشترین ژێدەربن کە تاچەندە سەرکردەکان هۆکاری یاریدەدەری شکست و ماڵوێرانی بن.
لەهەمووشی ناخۆشتر ئەوەیە، شکستەکان دووبارەو هاوشێوەن.
کارەساتەکان ئەوەندە لەیەکدەچن، وەکئەوەی نەیارانی کورد، کلیلی شکستەکانیان باشدۆزیبێتەوە!
لەئێستەدا، ململانێی سیاسی لەناکۆکی نێوان بکەرەسیاسیەکاندا چڕبۆتەوە.
پێدەچێت رەهەندی کەسێتی، فۆرمێکی زۆر ئاڵۆزی بەکێشەکان دابێت کەخاوبوونەوە سەدەیەک بخایەنێت.
هەڵبەت، ئەمە ئەگەر لەبنەڕەتدا باوەڕمان وابێت هۆکاری ناکۆکیەکان ململانێی سیاسییە، نەک پاشخانی کەسیی سیاسیەکان.
ئەگەر سەرنجی گوتاری سیاسی سەرکردەحزبیەکان بدەیت، ناچارانە کەسێتی و رەفتارو هەڵسوکەوتەکانیان مایەی پرسیاری زۆرن.
ئەوەی لەمیدیاکاندا باسدەکرێت، دەمانگەیەنێتە ئەنجامێکی ترسناک: سیاسیەکان خەریکی خۆیانن، نەک پرسە نیشتمانی و گشتیەکان.
ئەوا من هەر باسی پەرلەمانتارو ئەوانە ناکەم کە لەپلەو پێگەی فەرمانگەکانی حکومەتدان.
چونکە، ئەوانیش چیرۆکێکی هاوشێوەیان هەیە.
کەواتە، لەوڵاتی ئێمەدا خۆتەرخانکردن بۆ پێداویستیەکانی رۆژانە، وایکردووە بەناوی سیاسەتەوە، سیاسەت بمرێت.
ئەوەی لەژیان و خەم و بیرکردنەوەی زۆربەی کاراکتەرە سیاسیەکاندایە، خۆتەورییە نەک سیاسەت تەوەری.
واتە، تەوەری سەرەکی و پلەیەک سیاسەت نییە، بەڵکو بەدیهێنانی خودێتی کەسەکەیە.
لێرەدا، سیاسەت بەمانای زیندەچالاکیەکی گشتی و مرۆیی نەک وتاردان، وتارنووسین و خوێندنەوە لەکۆنفرانس و لێدوانی رۆژنامەوانی یا ئامادەبوون لەکۆبوونەوەوی حزبیدا.
بۆیە، کاتێک کە کێشەکان و گرفتەکان بێدەرەتان و بێچارە دەمێننەوە، هەمیشە دەپرسم ئاخۆ ئەم وڵاتە سیاسی و سەرکردەی تێدایە؟ ئەری کوا بڕیارو بەشدارییە کاراکانتان؟ کامە پلان و رێگەچارە.
ئەی ئێوە لەکوێن و بۆ ئامادەنین؟ ئاخر، بۆ ئێمە تەنها ئێوە دەبینین، بەڵام ئامادەیی کردەییتان بەدیناکەین و هەستپێناکەین؟ بەڵێ ئێوە لەهەسارەی خۆتاندان.
لەخولگەی خەمە خۆییەکانتدا دەخولێنەوە، خەڵکیش لەخولگەی خوارەوەدا قەتیسە.
بەداخەوە، ئەوەندەی ئەو سیاسیانە لەبۆنەی لاوەکیەکاندا دیارو بەرچاون، ئەوەندە لەکاتی رووداوەکان و کارەساتەکاندا نائامادەن.
سەیرە کە ئەم کاراکتەرە سیاسیانە بۆ لەساتەوەختی ناپێویست و لاوەکییدا بەرچاون، دووهێندەش لەبڕیارو چارەسەرکردندا بێئیرادەن.
کەواتە پرسیارەکە ئەوەیە: ئایا هێشتا گۆرەپان و کایەی خۆیان نەدۆزیوەتەوە؟ یا خۆیان خزاندۆتەوە جێگەیەکەوە کە دونیای سیاسەتی بچووککردۆتەوە بۆ کەسێتی خۆیان؟
لێرەوە، زێدەڕەوی نییە ئەگەر بووترێت کە سیاسیەکانی ئێمە، مایەی نائومێدکردن و بێهیواکردنی کۆمەڵگەن.
هۆکاری پوچاندنی سیاسەت و بێهودەیی بوونی مرۆڤەکانن.
کەسانێکن کە پاشەڕۆژی ئێمە رادەستی قەدەری روداوەکان دەکەن.
هاوکات پشکی شێر لە دەستکەوتەکان بۆخۆیان دەبەن و لەئێمەی زەوتدەکەن.
بۆیە، ئەگەر سیاسیەکان ویستیان پێناسی راستی و دروستی خۆیان بزانن، با بڕۆن لە خەڵکی سەر شەقام و بازاڕەکان ببیستین.
لەوێ گوێهەڵخەن کەچیان پێدەوترێت و چۆنهایی باسدەکرێن.
رەنگە، دواجار ئەوێ باشترین دادگەبێت کە مافی تەواویان بۆ ببڕێتەوە.
بەشبەحاڵی خۆم و خۆشبەختانەش، لەژیانمدا ساتێک نەبووە ئێرەيی بەپێگەو پلەی هیچ سیاسیەکی ئەم وڵاتەبکەم.
چونکە ئەوسا دەبوو خۆم بەمرۆڤێکی زەبوون و نائازاد بزانم.
ئاخر، کاتێک مرۆڤێک کەسیاسیسە ئیرادەی بڕیاردان و توانای ئاراستەکردنی پرس و روداوەکانی نەبێت.
بوێری هەڵوەستەکردن و هەڵگرتنی بەرپرسیارێتی و لەخۆرا نەبینێت کێشەوگرفتەکان چارەکات، ئیتر بەکام ماناو پێوەر خۆی پێ سیاسییە؟
