ئه‌گه‌ر شیعر بۆ هه‌ركام له‌وانه‌ و بۆ هه‌ركه‌س له‌وانه‌ نووسرا، ئه‌وه‌ شیعر نییه‌ تڕه‌.
به‌عزێجار، له‌ تڕیش خراپتر!
شاعیر ئه‌گه‌ر بۆ مه‌سه‌له‌ن پارتی، یان گــۆڕان و ته‌نانه‌ت بۆ یه‌كێتیش، شیعری نووسی ئه‌وه‌ شاعیر نییه‌.
ئه‌گه‌ر شاعیر بۆ هه‌ركام له‌وانه‌ و بۆ هه‌ركه‌س له‌وانه‌ شیعری نووسی، ئه‌وه‌ شاعیر نییه‌، ده‌عبایه‌، به‌عزه‌جارێ له‌ ده‌عبایش خراپتر!
به‌ڵام ده‌بێت شیعر باسی یاری نازدار و شۆخی عه‌یار، شێخ و ده‌روێشه‌كانی مام شێخ، باسی كوردستان و مۆزه‌مبیق، باسی حیزبی كه‌ران و هه‌موو ئه‌مانه‌ی تیا بێت، ده‌نا ئه‌ویش هه‌ر نابێ به‌ شیعر.
ده‌بێت شاعیر هه‌ست به‌ هه‌موو ئه‌وانه‌ بكات و باسیان بكات، هه‌ر هه‌موو ئه‌وانه‌ی وتمان.. ده‌نا شاعیر چۆن ئه‌توانێ ببێ به‌ شاعیر، ئه‌گه‌ر شاعیر وا نه‌كا، ئه‌دی ئیتر چی بكا، باشه‌؟ (ته‌له‌فۆن نه‌كا باشه‌*)
شاعیر ئازاده‌ حه‌ز به‌ چی ده‌كا، ئازادیشه‌ چی ده‌ڵێت، ئازادیشه‌ هه‌موو شتێ بڵێت و هیچیان نه‌كا، یان هیچ نه‌ڵێت و هه‌موو شتێكیش بكا، چونكه‌ شاعیر له‌ نه‌سلی (یقولون ما لایفعلون)ه‌، ئه‌مه‌ش خه‌تای خۆی نییه‌، ئاخر شاعیر له‌ زمان بترازێ، چی تری هه‌یه‌؟
به‌ڵام ئاغا و حیزب و حكومه‌ت، دین و دیانه‌ت و ئۆپۆزیسیۆن، نابێ و عه‌یبه‌، ئه‌وه‌ی ده‌یڵێن وه‌ك خۆی نه‌یكه‌ن، چونكه‌ ئه‌وانه‌ هه‌موو شتێكیان هه‌یه‌و وه‌كو شاعیریش زمان، ته‌نیا و ته‌نیا شعور نه‌بێ، نیانه‌!
شاعیر سه‌ربه‌سته‌ هه‌ركام له‌وانه‌ و هه‌ركێ له‌وانه‌ی خۆشبوێ، به‌ڵام نابێ شیعر بخاته‌ خزمه‌تی هیچیانه‌وه‌، له‌ خۆی زیاتر..
ئه‌گه‌ر شاعیر به‌ر له‌ هه‌موومان، شعور به‌وه‌ نه‌كا چی له‌ ناخی خۆیا ده‌گوزه‌رێ، ناشتوانێ بزانێ، بۆ نمونه‌: چی له‌ عه‌قڵی خه‌زووری دراوسێكه‌یاندایه‌..
ئه‌گه‌ر شاعیر شعور به‌وه‌ نه‌كا، بۆچی ده‌بێ، به‌م هاوینه‌، ئه‌م خه‌ڵكه‌ سی ڕۆژ به‌ ڕۆژوو بن، ئیدی ناتوانێ بزانێ، خودا پێویستی به‌ دین چییه‌؟
ئه‌گه‌ر شاعیر شعور به‌وه‌ نه‌كا، چییه‌ وا چاوی یاری خۆی له‌ چاوی ئه‌نجلینا جۆلی جوانترێكه‌، ناشتوانێ له‌ بزیسكه‌ی چاوی چۆله‌كه‌یه‌كی بریندار، كه‌ مناڵێكی حه‌ییشتراكی، به‌ قوشیلانێك، كه‌ بازرگانێكی حیز له‌ (چین)ه‌وه‌ هێناویه‌تی، پێكاویه‌تی و لێیون بووه‌، تێبگا.
ئه‌گه‌ر شاعیر نه‌یه‌وێ تێبگا، له‌ عه‌قڵی ئه‌و گه‌نجانه‌ی كه‌ دوای ته‌واوكردنی زانكۆ، جوانجوان ده‌چن، ده‌بن به‌ سه‌له‌فی و مه‌له‌فی، مه‌علومه‌ كه‌ ناشزانێ هۆی چییه‌ و بۆچی (مناڵباز**) ده‌سووتێنن!
ئینجا له‌م سه‌رده‌مه‌یا، هه‌ر شاعیرێك ویستی وا بكا، بۆ ئه‌وه‌ی شیعره‌كه‌ی وا بێ، پێویسته‌ هیچكام له‌و خاڵانه‌ی سه‌ره‌وه‌ جێبه‌جێ نه‌كا..!
شاعیر ئه‌گه‌ر وایكرد، شیعر ئه‌گه‌ر وا بوو، ئه‌وا نه‌ شیعر له‌ یاد ده‌چێ و نه‌ شاعیریش ده‌مرێ.
ئینجا له‌م سه‌رده‌مه‌یا، ئه‌گه‌ر شاعیر و شیعر وا نه‌كه‌ن و وا نه‌بن، ئه‌گه‌ر هونه‌ر و هونه‌رمه‌ند وا نه‌كه‌ن و وا نه‌بن، ئه‌گه‌ر نووسین وا نه‌بێ و نووسه‌ر وا نه‌كا، ئه‌وا ته‌مه‌نی خۆیان و به‌رهه‌مه‌كانیان، به‌ قه‌د ته‌مه‌نی ئه‌و ده‌ستپه‌ڕه‌ درێژ ده‌بێت، كه‌ مارێنزێكی ئه‌مریكی له‌ كه‌ركوك، به‌ خه‌یاڵی كچه‌ عاره‌بێكی خوارووی عیراقه‌وه‌، له‌ناو هه‌مه‌ره‌كه‌یدا، په‌یتا په‌یتا بۆخۆی لێیئه‌دا.
