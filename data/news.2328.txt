رۆژنامەی زودیچەی ئەڵمانیا بە هاوكاری چوارسەد رۆژنامەوانی نێودەوڵەتی لە هەشتا وڵاتی جیا، پەردە لەسەر یەكێك لەگەورەترین تۆڕەكانی گەندەڵی جیهان لادەدات و بە بڵاوكردنەوەی یانزە ملیۆن و پێنجسەد هەزار بەڵگە، ئاشكرایدەكات زیاتر لە سەد و چل سیاسەتمەدار كە هەفتاو دوو كەسیان سەرۆكی وڵات بوون، بەهاوكاری كۆمپانیای موساك فۆنكسای پاناما، خۆیان لە پێدانی باج دزیوەتەوە و كۆمەڵێك گەندەڵی دارایی دیكەیان كردووە.
دوای بڵاو بوونەوەی بەڵگەنامەكان حكومەتی روسیا كە سەرۆكەكەی وەكوو كەسێكی گەندەڵكار لە زانیاریەكانی تایبەت بە تۆڕی گەندەڵی جیهانی و دۆسیەی كۆمپانیای موساك فۆنكسای پاناما ناوی هاتووە، بەڵگەنامەكان رەد دەكاتەوە، وتەبێژی سەرۆكایەتی كۆماری روسیا رایدەگەیەنێت بڵاوكردنەوەی ئەو بەڵگەنامانە ئامانجدارن و حكومەتی مۆسكۆ بەشێك لە رۆژنامەوانەكانی بەشدار لەو لێكۆڵینەوە دەناسێت و دەزانێت كە ئەندامی دەزگای هەواڵگری ئەمریكان.
