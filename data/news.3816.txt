دوای چەند هەفتەیەك لەئاشكراكردنی بەڵگەنامەكانی پاناما، وابڕیارە بەیانی 12ی ئایار بەریتانیا میوانداری كۆبونەوەی  لوتكەی دژە گەندەڵی  لەندەن بكات، كە بەپێی سایتی گڵۆباڵ ویتنێس هەلێكی مێژوویە بۆ چارەسەركردنی گەندەڵی‌و هەژاریی‌و ناسەقامگیری لەڕەگ‌و ریشەوە.
گڵۆباڵ ویتنێس، ڕێكخراوێكی قازانج نەویستی ناحكومیەو بارەگاكەی لەلەندەنی پایتەختی بەریتانیایە، ئامانجی لەهێنانەكایەی دادپەروەریی‌و كەمپینكردن بۆ نەهێشتنی گەندەڵی‌و خراپ بەكارهێنانی سامانی سروشتی لەسیستمە سیاسی‌و ئابوورییە جیهانیەكاندا لەڕێگای لێكۆڵینەوەی ووردو ئاشكراكردنی گەندەڵییەكان‌و كەمپینكردن بۆ گۆڕانكاری.
دزەپێكردنی ژمارەیەكی زۆر لەبەڵگەنامەو زانیاری تایبەت لەبەڵگەنامەكانی پەنامادا  دەریخستووە كەچۆن كەسایەتیە دەوڵەمەندو سیاسییە بەهێزەكان (باج- ئەو وڵاتانەی رێژەی باجدان تێیاندا نزمە) بەكارهێناوە بۆ شاردنەوەی سەروەت‌و سامانی خۆیان.
كۆمپانیای موساك فۆنسیكا كۆمپانیایەكی راوێژكاری یاساییەو بەیەكێك لەنهێنی پارێزترین كۆمپانیاكانی جیهان دادەنرێت كە كاری كردووە بۆ ئەوەی دەیان كۆمپانیای وەهمی بتوانن لەڕێگەی ئەوەوە مامەڵە نایاساییە داراییەكانیان ئەنجامبدەن بەبێ ئەوەی هیچ باجێك بدەن.
دەیڤید كامیرۆن، سەرۆك وەزیرانی بەریتانیا، لەوتەیەكدا ئەنجامدانی كۆبونەوەكەی راگەیاندو وتی "گەندەڵی یەكێكە لەمەزنترین دوژمنەكانی پێشكەوتن لەم سەردەمەدا".
ئەمڕۆش چەندین بەرپرسی سەربازی‌و بەرپرسی سیاسی پێشووی بەریتانیا، لەنێوانیشیاندا ماڵكۆڵم ڕیفكایند، وەزیری پێشووی بەرگریی بەریتانیا لەپارتی پارێزگارانی ئەو وڵاتە، لەنامەیەكدا بۆ گۆڤاری (تایم) داوایانكردووە كۆتایی بەشاردنەوەی خۆدزینەوە لەباجدان بهێنن.
هەروەها ژمارەیەك لەسەركردەكانی بیزنس‌و كۆمەڵگای مەدەنی لەنێوانیشیاندا شاونا لێڤین، بەڕێوەبەری سیاسەتی دژە گەندەڵی ڕێكخراوی گڵۆباڵ ویتنێس، لەنامەیەكدا بۆ رۆژنامەی (فاینانشڵ تایمز-Financial Times) داوای گرتنەبەری ڕێوشوێنی پێویستیان كردووە بۆ نەهێشتنی گەندەڵی.
گەندەڵی سیستمە دیكتاتۆرەكان بەهێزتر دەكات‌و دەبێتەهۆی ئەوەی ئابوورییە سەرەتاییەكان پشت بەیارمەتی دەرەكی ببەستن‌و دەبێتە هۆی ئەوەی دانیشتوان وڵاتان لەخزمەتگوزاریی سەرەكی بێبەش بن.
لەئەنجامیشدا نەخۆش بەبێ چاودێری تەندروستی دەمێنێتەوەو بەهەزاران منداڵ لەخوێندن بێ بەشدەبن‌و بەهەزارانی دیكە ناچاردەبن وڵاتی خۆیان بەجێبهێڵن یان بەرەو توندوتیژی بڕۆن.
بەپێی گڵۆباڵ ویتنێس "ئەوەندەی  گەندەڵی كاریگەریی خراپی هەیە بۆ سەر ئابووری جیهانی‌و ئاسایشی سیاسی، ئەوەندەش كاریگەریی نەرێنی هەیە لەسەر  پێشكەوتن.
رێكخراوەكە پێیوایە "بۆ چارەسەركردنی گەندەڵی لەڕەگ‌و ڕیشەوە "پێویستە توانای شاردنەوەو جوڵاندنی پارەی دزراو لەڕێگای سیستمە داراییەكانەوە بەبێ ئەوەی ئاشكرابكرێت  كۆتایی پێبهێنرێت.
بەریتانیا هەوڵی مەزنی داوە بۆ ڕیشەكێشكردنی گەندەڵی بەڵام  هێشتا كەلێنی گەورە هەیە لەهەوڵەكانیدا".
1-پێویستە دەسەڵاتدارانی بەریتانیا گەندەڵییەكانی خۆدزینەوە لەباجدان ئاوەڵا بكەن‌و رونیكردۆتەوە نیوەی ئەو كۆمپانیایانەی لەبەڵگەنامەكانی پەنامادا ئاشكراكراون لە "بەهەشتی باج- خۆدزینەوە لە باجدان"ی  بەریتانیادا تۆماركراون‌و  ئاشكرایكردووە چەند شوێنێكی وەكو دوورگەكانی ڤێرجنی بەریتانیا لەناو زەریای ئەتڵەسی‌و دوورگەكانی كەیمن بریتین لەبەناوبانگترین شوێنەكانی جیهان بۆ سپیكردنەوەی پارەو خۆدزینەوە لەئاشكرابوون لەڕێگای بەكارهێنانی (كۆمپانیای وەهمی‌و  خاوەن نەناسراوەوە).
ئاماژەشیكردووە بۆ چارەسەركردنی ئەو كێشەیە حكومەتی بەریتانیا پێویستە جەختبكاتەوە لەسەر ئەوەی رێوشوێنی شەفافییەت لەناوەوەو دەرەوەی وڵاتدا پەیڕەو بكرێت هەتا كەسانی گەندەڵكار نەتوانن خۆیان لەباجدان بدزنەوە.
ئەمەش واتا پێویستە زانیاری لەسەر ئەوەی كێ خاوەنی كۆمپانیاكانەو لەلایەن كێوە بەڕێوەدەبرێن‌و سوودمەندانی دارایی كۆمپانیاكان لەداتا فۆرماتێكی كراوەدا بۆ خەڵك فەراهەم بكرێت.
2-پێویستە ڕاخستنی فەرشی سوور بۆ گەندەڵكاران كۆتایی پێ بهێنرێت‌و لەوبارەوە  ڕونیكردۆتەوە گەندەڵكاران بازاڕی موڵك‌و ماڵ‌و سیستمی یاسایی‌و فێركردنی زلهێزەكان لەنێوانیشیاندا بەریتانیا بەكاردەهێنن بۆ سپیكردنەوەی ناوبانگی خۆیان‌و هێنانەدەرەوەی پارە لەوڵاتی خۆیانەوە بۆ كڕینی یەخت‌و كۆشك‌و تەلارو تابلۆی هونەریی‌و ناردنی منداڵەكانیان بۆ  قوتابخانە تایبەتەكان‌و لەبەرامبەر ئەو "وەبەرهێنان"ەی لەوڵاتدا دەیكەن ڕەنگە تەنانەت "ڤیزای ئاڵتونی یان لەهەندێك حاڵەتدا مافی هاوڵاتی بوون"یان  پێبدرێت.
ئەوەشی خستۆتەڕوو بۆ چارەسەركردنی ئەوە حاڵەتە پێویستە "بەریتانیا لەگەڵ حكومەتی وڵاتی زلهێزەكانی دیكەدا كاربكەن بۆ رێكەوتن لەسەر كۆمەڵێك لەڕێوشوێنی پشكنینی دەستپاكی بۆ ئەو كەسانەی داوای مافی پەنابەرێتی دەكەن بگرنەبەر، بەتایبەتی وەبەرهێنەران‌و داواكارانی ڤیزای زێڕین بەجۆرێك مافی پەنابەرێتی نەدرێتە گەندەڵكاران.
هەروەها ڕونیكردۆتەوە پێویستە بەریتانیا لەگەڵ وڵاتانی هاوشێوەدا  كاربكات لیستی ناوی ئەوانەی لەدۆسیەی گەندەڵی بەرفراوان تێوەگلاون‌و  پەرەپێبدات‌و بڵاوی بكاتەوە.
ئەو شارەی بڕیارە كۆنفرانسەكەی سبەی پێنجشەممەی لێ ئەنجامبدرێت، بە"بەهەشتی باج" وەسفدەكرێت لەلایەن سندوقی دراوی نێودەوڵەتی‌و چەند رێكخراوێكی دیكە، بەپێی رۆژنامەی گاردیانی بەریتانی.
لەسەروتاری گاردیانی بەریتانیدا جەختكراوەتەوە لەوەی ئەو كۆنفرانسە لەلایەن سیاسییەكەوە ڕێكدەخرێت كەمانگی رابردوو ئیعترافی كرد خۆی سوودمەندبووە لەخۆدزینەوە لەباجدان ئەویش دوای ئەوەی ناوی خۆی‌و باوكی‌و هەندێك لەهاوڕێ‌و نزیكەكانی لەبەڵگەنامەكانی پەنامادا ئاشكراكرا.
"سەرۆك وەزیران خۆی بەشێوەی تاكەكەسی گەندەڵ نیە، بەڵام بەدڵنیاییەوە تۆمەتبارە بەدووڕوویی.
هەروەها لەم مەسەلەیەدا بەریتانیاو رۆژئاواش بەوشێوەیەن"، لەدرێژەی وتارەكەدا هاتوە "ئەوان چەندین دەیەیە فەرمان بەدەوڵەتە هەژارو شكستخواردووەكان دەكەن كێشەكانی خۆیان لەپارەی دزراو حەرام چارەسەربكەن، هەرچەندە لەهەمانكاتدا خۆیان بڕێكی زۆری ئەو پارە حەرامە دەبەن‌و لەبانكەكانی خۆیان‌و كۆگاكان‌و بریكارەكانی كەرتی خانوبەرەی خۆیان‌و لەبەهەشتەكانی باجی دەرەوەی وڵات بەكاریدەهێننن بەبێ ئەوەی هیچ پرسیارێكیان لێ بكرێت‌و پێیان بوترێت بەری چاوتان كلی پێوەیە".
بەهۆی ئاشكراكردنی بەڵگەنامەكانەوە، كامیرون مانگی ڕابردوو ناچاربوو ئاشكرای بكات كەچەند پشكێكی هەیە لەكۆمپانیای (Blairmore) كەكۆمپانیای باوكیەتی‌و هەردووكیان لەڕێگای "فێڵی یاساییەوە" خۆیان دزیوەتەوە لەباجدان، بەپێی بەڵگەنامەكانی‌ پەنەما.
لەناو لیستی بەرپرسە باڵاكاندا ناوی هەریەك لەحوسنی موبارەك، سەرۆكی پێشووی میسر، موعەمەر قەزافی، سەرۆكی پێشووی لیبیا، بەشار ئەسەد سەرۆكی سوریاو ئەیاد عەلاوی جێگری سەرۆك كۆماری عیراق بەرچاودەكەوێت.
هەرچەندە زانیاری‌و بەڵگەنامەكان دەگەڕێنەوە بۆ ساڵی 1977، كۆمپانیای مۆساك فۆنسیكا تەنها دوای ساڵی 1986 ناو و پێكهاتەكەی گۆڕاوە بۆ ئەم ناوەی ئێستا، كاتێك (ڕامۆن فۆنسیكا) كۆمپانیا بچووكە یاساییەكەی‌ خۆی لەوڵاتی پاناما لەگەڵ كۆمپانیایەكی دیكەی خۆماڵیدا تێكەڵكرد كە لەلایەن (جۆرگین) مۆساكەوە بەڕێوەدەبرا، كە هاوڵاتییەكی خەڵكی پانامای بەڕەچەڵەك ئەڵمانییە.
لەتەمەنی گەنجێتی خۆیدا جارێكیان باسی ئەوەی كردووە كە هیوای وایە جیهان رزگار بكات‌و پێشتریش خۆزگەی خواستووە ببێتە قەشەو دواتریش بۆ ماوەی پێنج ساڵ لەجنێف كاری‌ بۆ نەتەوە یەكگرتووەكان كردووە.
مۆساك لەساڵی 1948 لە ئەڵمانیا لەدایكبووە، دواتر لەسەرەتای ساڵانی شەستەكانی سەدەی رابردوودا لەگەڵ خێزانەكەیدا رۆیشتووە بۆ پاناما.
