لەشەڕەكەی رۆژی سێشەممەی رابردووی شارۆچكەی تەلسقۆفدا دوو ئەندامی كوردی نێو ریزەكانی داعش كە خەڵكی رۆژهەڵاتی كوردستان بوون، كوژران.
رۆژی‌ سێ شەممەی‌ رابردوو3ی ئایار، داعش هێرشێكی‌ بەرفراوانی‌ كردەسەر شارۆچكەی‌ تلسقۆفی‌ مەسیحی‌ نشین كە دەكەوێتە دووری‌ 30 كیلۆمەتر باكوری‌ موسڵ، هێرشەكەش لەلایەن هێزەكانی‌ پێشمەرگەوە بە پاڵپشتی‌ هاوپەیمانان تێكشكێنرا.
وتەبێژی هاوپەیمانی نێودەوڵەتی دژ بە داعش رایگەیاند، ژمارەی ئەو چەكدارانەی داعش كە هێرشیان كردە سەر شارۆچكەی تلسقۆف لە باكوری موسڵ 150 چەكدار بوون و 60 یان كوژراون، لانیكەم دووان لەو كوژراوانەی داعش كوردن و خەڵكی رۆژهەڵاتی كوردستان بوون.
خەندان لەرێگای دوو  سەرچاوەی ئاگادار لە شاری تازاوای سەر بە پارێزگای كرماشان كە لەبەر هۆكاری ئەمنی نەیانویست ناویان ئاشكرا بكرێت، ناسنامەی دوو كەس لەو كوژراوانەی زانیوە.
بەپێی سەرچاوەكانی خەندان ئەو دوو كەسە كەبەیەكەوە رۆیشتوونەتە نێو ریزەكانی داعشەوە ناویان  سەعدوڵڵا ئەحمەدی تەمەن 23 ساڵ و موعتەسەم نەزەری تەمەن 23 ساڵە.
یەكێك لە سەرچاوەكانی خەندان كە لە بنەماڵەی سەعدوڵڵان بەخەندانی وت :" سەعدوڵڵا تەمەنی 23 ساڵ بووە و ماوەی یەك ساڵە چووەتە نێو ریزەكانی داعش".
ئەو سەرچاوەیە هەروەها رایگەیاند كە " دوێنێ ئێوارە بنەماڵەكەیان لەڕێی تەلەفۆنەوە ئاگادار كردووەتەوە كە عەبدوڵڵا لە  لە باكووری موسڵ كوژراوە."
ئەو سەرچاوەیە هەروەها رایگەیاند كە سێ كوردی تریش كە خەڵكی سەرپێڵی زەهاوی پارێزگای كرماشانن لەو شەڕەدا كوژراون.
یەكێك لە سەرچاوەكانی تری خەندان كە كەهاوپۆلی موعتەسەم نەزەری داعشەكەی تر بووە بەخەندانی راگەیاند :" موعتەسەم بڕوانامەی دیپلۆمی هەبووە و ساڵی رابردوو چووەتە نێو رێكخراوی داعش و لەڕێگای بنەماڵەكەیەوە ئاگادار كراوم كە لە شەڕی تلسقۆفدا كوژراوە".
هەواڵی كوژرانی ئەو دوو داعشە كوردە، دوای ئەوەدێت دوێنێ چەند تویتەرێكی نزیك لە رێكخراوی تیرۆریستی داعش  چەندین وێنەی شەڕەكەی تلسقۆفی بڵاو كردووەتەوە.
لەیەكێك لەو وێنانەدا 7 ئەندامی داعش دەبیندرێن كە چەكیان بە دەستەوەیە، هاوپۆلەكەی موعتەسەم نەزەری كە نەیویست ناوی بڵاوبكرێتەوە، وێنەكەی موعتەسەمی لەنێو وێنەكەدا ناسییەوەو  بۆ خەندان پشتڕاست كردەوە كە یەكێك لەو كەسانە موعتەسەم نەزەرییە كە لەو شەڕەدا كوژرابوو.
لەوینەیەكی تردا كە چەكداریكی داعش دەبینریت  بەدۆشكە تەقەدەكات، سەرچاوەكەی تری خەندان پشتڕاستی كردەوە كە ئەوەی لەو وینەدایە، سەعدوڵا ئەحمەدییە.
لەماوەی دوو ساڵی رابردوودا ژمارەیەك كوردی پارچە جیاجیاكانی كوردستان پەیوەندییان بەرێكخراوی داعشەوە كرد‌و لەو كاتەوە تائێستا چەندین كەسیان لێ كوژراوە، كە هەندێكیان خەڵكی رۆژهەڵاتی كوردستانن.
