سەندیكای رۆژنامەنووسانی كوردستان، بەئەندامەكانی لەرۆژنامەنووس‌و میدیاكاران‌و دەزگاكانی میدیا ، وەك بەشێكی زیندوی بزاڤی ئازادیخوازی گەلی كوردستان‌و هەروەها وەك بەرپرسیارێتی نیشتمانی خۆی ، لەیادی 100ساڵەی رێككەوتننامەی سایكس-پیكۆ، پشتگیری لە مافە نیشتمانییەكانی گەلی كوردستان بەهەموو پێكهاتەكانییەوە دەكات، و رێككەتننامەكە بەدژی ئازادی‌و ئیرادەی گەلانی رۆژهەڵاتی ناوەڕاست بەگشتی‌و گەلی كوردستان بەتایبەتی دەزانێت، كاتێك بەبێ گوێدانە ماف‌وئازادییەكانی گەلان، وڵاتانی خاوەن بەرژەوەندی و بەتەنها لەپێناو بەرژەوەندی خۆیان ، ناوچەكەیان بەسەر ناوچەی نفوزی خۆیان دابەش كرد، تەنانە ئەم رێككەوتنامەیە‌و دابەشكردنی كوردستان ، لەماوەی 100ساڵەی رابردوودا ، بوە هۆی چەوساندنەوەو بێبەشكردنی گەلی كوردستان لەمافی بڕیاردانی چارەنووسی خۆی‌و تا كار گەیشتە پرسی ئەنفال ‌و كیمیاباران‌و هەوڵی جینۆسایدكردنی گەلی كوردستان بەهەموو پێكهاتەكانی بەبێ جیاوازی.
سەندیكای رۆژنامەنووسان ، لەوكاتەی بەتەواوی قەناعەتییەوە داوای ئازادكردنی ئیرادەی گەلان دەكات‌و داوای رێگاخۆشكردن دەكات لەپێناو ئەوەی ماف‌و ئازادییەكان بۆ خاوەنەكانیان بگەڕێتەوە، لەرێگای هەڵبژاردنی پرۆسیسی دیموكراسی‌و بەدەستهێنان‌و دانپێنانی ئەو مافە لەلایەن كۆمەڵگەی نێوەدەوڵەتی‌و وڵاتانی دەستڕۆیشتۆی جیهانی، هەنگاونان بۆ پرسی سەربەخۆیی كوردستان‌و بەدەستهێنانی تەواوی ئازادییەكان لەهەموو ئاستەكاندا.
بۆئەوەش سەندیكا داوا لەسەرجەم رۆژنامەنووس‌و میدیاكار‌و دەزگاكانی میدیا دەكات رۆَڵی كارای خۆیان بگێڕن.
