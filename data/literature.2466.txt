بنەماو بونیادی وەها سیاسەتێكیش، بەندو پەیوەستە بەهەڵچوون و داچوونە هەنوكەییە جیاكانەوە، واتا ناسنامە ون و دەرئەنجامەكانی وەك هەمیشە پەرت و پەرش و داشۆراوە، ڕێك وەك بەهای دراو لەبازاڕدا، ڕۆژانە هەڵكشەو داكشەیەتی، هەندێكجار بەناوی هەڵكردنەوەو هەندێكباریش بەبیانووی گونجاندنەوە، سازش لەسەر پرەنسپ و بەها مرۆییەكان دەكات، یانی لەبری ئەوەی مرۆڤ تیایدا بەئامانج بگیرێت، وەك ئامراز تیایدا بەكار دەبردرێت!
لەبەر ئەوە، سیاسەتی ڕۆژ نەك هەر ناتوانێ‌ ببێت بەحەقیقەت، ناتوانێ‌ جێگرو ناتوانێ‌ ڕونیش دەركەوێت، هەر وەك چۆن ناكارێ‌ نزیكیش بكەوێتەوە لەحەقیقەت، سیاسەتی ڕۆژ هەردەم لەبری ئەوەی خودی سیاسەت وەك ئامراز بەكار ببات، سیاسەت تیایدا بكەر ئەداو بڕیاردەرانە ڕەفتار دەكات، واتا لەبری سیاسەت ئامراز بێت، یەكە پێكهێنەرەكان دەبنە ئامراز بەدەست سیاسەتەوە، مەسەلەن: دەمێك ساڵە شەقام و پێشمەرگەو مرۆڤ وەك تاك لەكوردەواریدا، لەبری ئەوەی ئامانجی سیاسەت بن، وەك ئامرازی سیاسەت ئاڕاستەو بەكار براون، بێگومان بەئێستایشەوە.
یەكێتیی، وەك یەكێك لەدیارترین ئەم حزبە سیاسەت تیادا ترازاوو تەزیووانەی گۆڕەپانەكە لەكوردەواریدا، سەركردایەتیەكەی هەڵگری بەرپرسیارێتییە هەرە گەورەكەن و، ئێستا لەهەر كات زیاتر واجبیانە وەها بێماناییەك بەمانا بكەنەوە لەخۆیان و لەحزبەكەیشیاندا، ئەمە بووە بەبابەت و مەسەلەیەكی حەتمی و نكۆڵیهەنگر، گەر نەتوانن ئەم بەستەڵك و سەختەڵەكییە ببڕن و تێپەڕێنن، بەر لەهەر شتێك خودی خۆیان دەبڕێ‌ و دەیانكات بەڕابردویەكی خامۆش و فەرامۆشكراو !
تێكۆشەرو جەنگاوەری ڕاستەقینە گەر چیتر نەیتوانێ‌ وەك ئەوەی لەڕابردوی دورو نزیكدا نواندویەتی، بەردەوامی بداتە هزرین و گیانبازی لەپێناو حزبەكەی و میللەتەكەیدا، شەرمنانەو هەلپەرستانە دەست بەمانەوەی خۆیەوە نەگرێ‌ و نەبێتە بەربەست، دەست لەكار بكێشێتەوەو داوای لێبوردن بكات باشە، بەڵای هەرە گەورە لەسیاسەت و ڕێبەرایەتی كردندا ئەوەیە: مرۆ بكەوێتە ژێر باری بەرژەوەندی تایبەت و بەر كاریگەری بیرو بۆچوونە تایبەتە بچوك و پووچەكانی خۆیەوە، ئەوەی كردتان، كردتان، ئیتر درەنگیكردوە سەبارەت بەوەی هێشتا پێتان وایە دەتوانن بیكەن، زۆرینەی هەرە زۆرتان كەوتوونەتە ژێر بارەوەو بەم نزیك و زوانە ناتوانن دەربازتان بێت، لەبەر ئەوە نە حەقیقەتە جڤاتی و نە واقیعە سیاسیەكە قبوڵتان ناكات چیتر، تێگەیشتن لەمە نیعمەتێكی گەورەیەو باش دەتوانێ كۆمەك بەشكۆمەندیتان بكات، ئەوەی دەچێتە ئەبەدییەتەوە شكۆمەندییە نەك خۆ وێناكردنەوەو خۆ دوبارە كردنەوەو خود زومكردنەوە!
سەركردەیەك گەر لەڕابردودا، دەیانجار لەپێناو ڕزگاركردنی میللەتەكەی و دەربازكردنی حزبەكەی لەئاریشەو تەنگژەدا، ئامادەی شەهادەت بوو بێت، ئەمڕۆ بەدەست لەكاركێشانەوەیەك بتوانێ‌ هەم خۆی و هەم میللەتەكەی و هەم حزبەكەی لەمەرگ ڕزگارو دەرباز بكات، تەمای چییەتی؟!
چاوەڕوانی چیدەكات؟!
ئایا ئەوەی بەحزوری” مام جەلال ” هاوخەبات و هاوڕێیانە بیناكرا، دەخوازرێ‌ پەرەی پێبدرێ‌ یا وەك تۆزی بانان پەرت بكرێ‌ و بڕوخێندرێت؟!
ئەقڵانیەت لێرەدا، لەم چركە ساتە هەستیارانەدا تەنهاو تەنها ئەمەیە: مرۆ میراتگری شۆرەت و شكۆی خۆی بێت باشە، نەك شكێنەرو ڕوشێنەری، ئێوەی سەركردە دیارەكان و سەركردایەتی یەكێتیی، زۆرتان بەخشییە یەكێتیی و میللەتەكەتان، زۆرتان كرد، ئەمە نكۆڵیهەنەگرە، بەڵام “مام”و یەكێتیی، كەمی نەبەخشیووەتە هیچتان، گەر بتانەوێ‌ لەسەر چەپكە گوڵەكانی ئەم كردارو بەخشینەتان بۆ هەمیشە پاڵدەنەوە، دەبێ‌ بۆ خۆتان و بۆ یەكێتیش بیر لەئەلتەرناتیڤ و دۆزینەوەی فۆڕمێكی ترو نوێ‌ بكەنەوە، دەی گەر دەتانەوێ كۆنگرە بۆ”یەكێتیی”بكەن، بفەرموون ئەم زەمان و زەمینەیە لەگۆڕانكارییە بچوكەكانەوە دەست بەڕەخساندن و سازاندنیانەوە بكەن، ئەمە هیچ تەرەدودو ترسێكی ناوێ، ترس و تەرەدود لەڕاستیدا ئەوەیە: كۆنگرە بە”یەكێتیی”بكەن، بەڵام بۆ”یەكێتیی” نەكەن!!
لوتف بكەن كەش و هەوای ئارام و عەقڵانی لەبار بۆ دەستپێكردنی دیالۆگ و نزیكبوونەوە لەیەكتری و هێنانە ئاراوەی حەقیقەت بخوڵقێنن لەناو خۆتاندا، هەمووان لەژیانی خۆیاندا ڕۆژێكیان هەیە هەرە درەوشاوە، ئێوە خاوەنی سەتەها ڕۆژی وەهان، دەی كۆنگرەیش بكەنە ڕۆژانە هەرە درەوشاوەكەی یەكێتییەكەتان.
سازش لەسەر بەرژەوەندییە منە منییەكانتان بكەن و، پرەنسیپە حزبیەكانتان بەپێوەر بگرن بەسە، وردبینانەو هاوسەنگ ڕەفتار بكەن بەسە، بەزمانی سازان و هێز نا، بەلێكتێگەیشتن و، دۆزینەوەی فۆڕمی نوێ‌ و هاوچەرخ بگەنە یەقین بەسە، گەورەیی بنوێنن لەبەرامبەر یەكتریدا بەسە.
