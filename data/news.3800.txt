ئەندامێكی پەرلەمانی عێراق ئاشكرای دەكات، كە حكومەت بەغدا بڕیاریداوە، سەربازگەی تایبەت بە پرۆسەی رزگاركردنی موسڵ لەگوندێكی سەر بەناحیەی باشیك بۆ شاری بەغدا بگوازێتەوە.
نورە جەبارە ئەندامی پەرلەمانی عێراق لەئیتلافی هاوپەیمانی نیشتمانی سونەكان رایگەیاند، بە فەرمانی حكومەتی فیدراڵ، سەربازگەی تایبەت بە پرۆسەی رزگاركردنی موسڵ كە دەكەوێتە گوندی دووبەردان سەر بەناحیەی باشیك، بۆ شاری بەغدای پایتەختی عێراق گواستراوەتەوە.
نورە جەبارە وتیشی، دوای دەركردنی فەرمانەكە هەندێك لە فێرخوازانی سەربازگەكە لە شاری هەولێرەوە چوونەتە بەغدا، دوای جەژنیش ژمارەیەكی دیكەیان رەوانەی پایتەخت دەكرێن.
ئەندامەكەی سونە لەپەرلەمانی عێراق روونیشكردەوە، ژمارەیەك لەو فێرخوازانەی لەو سەربازگەیە مەشقیان دەكرد، پۆلیس و سەربازی پێشووی سوپای عێراقن، كە پێش هاتنی داعش لەڕیزەكانی پۆلیس و سوپا لەشاری موسڵ خزمەتیان كردووەو ژماریەكیشان فەرمانەكەیان بەدڵ نییە، بەڵام بەناچاری ملكەچی بوونەو بۆ شاری بەغدا رۆیشتوون.
هاوكات جەبار یاوەر ئەمینداری‌ گشتی‌ وەزارەتی‌ پێشمەرگەی كوردستان رایگەیاند، ئەو هەواڵانەی كەباس لە گواستنەوەی‌ سەربازگەی‌ تایبەت بە رزگاركردنی موسڵ لەهەرێمی‌ كوردستانەوە بۆ بەغدا دەكەن، دوورن لەڕاستیەوە، چونكە هیچ سەربازگەیەك بەو ناوەوە لەهەرێمی كوردستان نییە و گواستنەوەشی‌ پەیوەندی‌ بەئێمەوە نییە.
