ئەندامێكی‌ لیژنەی‌ یاسایی لە ئەنجومەنی‌ نوێنەرانی‌ عێراق رایدەگەیەنێت، تێپەڕاندنی‌ پرۆژە یاسای پاسەوانی‌ نیشتیمانی‌ مەترسی بۆ سەر وڵات دروست دەكات، بەپێویستیشی دەزانێت، خزمەتی‌ سەربازی‌ زۆرە ملێ پەیڕەوبكرێت.
ئیبتسام هیلالی‌ ئەندامی‌ فراكسیۆنی‌ هاوپەیمانی‌ نیشتیمانی‌ لە ئەنجومەنی‌ نوێنەرانی‌ عێراق رایگەیاند پرۆژە یاسای پاسەوانی‌ نیشتیمانی‌ ناكۆكی‌ زۆری‌ لەسەرەو دەبێتە هۆی دورستبوونی‌ چەند سوپایەك لە پارێزگاكانی‌ عێراقدا و یەكپارچەیی وڵات دەخاتە مەترسییەوە.
ئیبتسام هیلالی، بوونی یەك سوپا لە عێراقدا بەپێویست دەزانێت، كە كار بۆ پاراستن و یەكپارچەیی خاكی‌ عێراق بكات.
باس لەوەشدەكات، كە لە ئەگەری‌ تێپەڕاندنی‌ پرۆژە یاساكە هەر پارێزگایەك دەتوانێـت سوپایەك بۆ خۆی‌ دابمەزرێنێت.
ئەندامەكەی‌ لیژنەی‌ یاسایی لەئەنجومەنی نوێنەرانی عێراق، داوا دەكات حكومەتی‌ عێراق پرۆژە یاسای پاسەوانی‌ نیشتیمانی‌ بە خزمەتی‌ سەربازی‌ زۆرە ملێ بگۆڕێت، چونكە خزمەتی‌ سەربازی‌ زۆرە ملێ جیاوازی‌ لە نێوان هیچ كەسێكدا ناكات و سوپایەكی‌ بە هێز بۆ وڵات دورست دەكات.
