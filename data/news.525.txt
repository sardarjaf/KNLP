گرنگی دەستپێشخەرییەکەی بارزانی لەمیکانیزمەکانی دایە، بەتایبەت ئەمجارەیان کەئەو لەپێناو گەیشتن بەچارەسەر، دیواری یەکەمی ڕووخاندو لەودیوی عەنتەریات و فعلە ناجۆرەکانی ماوەکانی ڕابردووی پارتیەوە، خواستی هاویشتنی کۆمەڵێک هەنگاوی گرنگی بەکراوەیی ڕووەو ئەودیوی دێگەڵە خستەڕوو.
راستە بارزانی دیواری یەکەمی ڕووخاند، بەڵام هەمدیس قەدەریەتی دیواری دووەمیش ببڕێت و هەر خۆی یەکەمین کەس بێت ئەو هەنگاوە پراکتیکیانە ڕووەو تێپەڕاندنی دیواری دووەمی دێگەڵە بهاوێژێت و گرفتەکان بەڕوونی ببینێت.
گرفتی ئەم دیوی دێگەڵە بەتەنها گرفتی موزایەدەی نێوان هێزەکان نییە.
بەڵکو  گرفتەکە لەپەرشوبڵاوی حزبی و پیلانی سەر لێڤەگەڕێکی سیاسی بەقودەرەت دایە.
لێڤەگەڕێک، کە توانای هەیە لەسەعاتی سفردا کۆچانەکەی مام جەلال تاو بداتێ و باڵەکانی یەکێتی و ئەم دیوی دێگەڵە بۆ خوڵقاندنی حەدەسێکی دیکەی مێژوویی ساز بکاتەوە.
ڕەنگە لێرەدا گرفتی بارزانی لەهاویشتنی هەنگاوی عەمەلیدا کزو لاوازبوونی پارتی بێت لەکاتێکدا ئەو حزبە چوارشانە و قەڵەو دەبینرێت.
بەڵام لەڕاستیدا چارە نییە و دەبێت بارزانی لەپێناو گەلێکی بێ دەرەتان و ڕووت و برسیدا ڕیسکە گەورەکە بکات و چاوەڕێی هیچ فریادڕەسێکی تر نەکات.
چونکە با لە بارزانی مەعلوم بێت، بەدوور لەنەڕەنەڕو موزایەدەکانی ناو میدیا، گۆڕان و یەکێتی، لەغیابی مەرجەعێکی وەک مام جەلال، هەریەکەیان بەدەست سەرو عەقڵێکی حزبی بڕیار بەدەستی نەخۆشتر لەهی پارتیەوە دەناڵێنن!
