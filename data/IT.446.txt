دوێنێ دووشه‌ممه‌ به‌های كۆمپانیای ئه‌لفابێت، خاوه‌نی ماڵپه‌ڕی گه‌ڕانی گوگڵ توانی له‌ڕووی گرنگی و داهاته‌وه‌ كۆمپانیای ئه‌پڵ تێپه‌ڕێنێت و بوو به‌ گرنگترین و ده‌وڵه‌مه‌ندترین كۆمپانیا له ‌جیهاندا.
ماڵپه‌ڕی بی بی سی بڵاویكرده‌وه‌، ئه‌م كۆمپانیایه‌، ته‌نها له‌ماوه‌ی چاره‌كی كۆتایی ساڵی رابردوودا چوار ملیار و 900 ملیۆن دۆلار داهاتی بووه‌، واته‌ داهاته‌كه‌ی به‌بڕی چوار ملیار و 700 ملیۆن زیادیكردووه‌ به‌ به‌راورد به‌ هه‌مان ماوه‌ی ساڵی پێشووتر.
ئه‌مه‌ش ئه‌وه‌ ده‌گه‌یه‌نێت كه‌ ئه‌لفابێت له‌ئێستادا خاوه‌نی نزیكه‌ی 568 ملیار دۆلاره‌، له‌ به‌رانبه‌ردا سامانی ئه‌پڵ 535 ملیار دۆلاره‌.
چه‌ند سه‌عاتێك پاش راگه‌یاندنی ئه‌م قازانجه‌ بێوێنه‌یه‌ی ئه‌لفابێت، به‌های پشكه‌كانی ئه‌م كۆمپانیایه‌ به‌ رێژه‌ی 9% به‌رزبووه‌وه‌.
ئه‌مه‌ یه‌كه‌مین جاره‌ كه‌ ئه‌لفابێت كه‌ خاوه‌نی ماڵپه‌ڕی یوتیوبیشه‌، داهاته‌ داراییه‌كانی به‌ده‌ر له ‌كاره‌ ئه‌زمونییه‌كانی تری وه‌ك ئۆتۆمبێلی خۆلێخوڕ، رابگه‌یه‌نێت.
هه‌ردوو كۆمپانیاكه‌ ئه‌مه‌ریكین.
ئه‌پڵ زیاتر به‌ به‌رهه‌می ئه‌لیكترۆنی وه‌ك مۆبایلی ئایفۆن و ئایپاد و ئایپۆ و لاپتۆپی ماك به‌ناوبانگه‌.
داهاتی ساڵانه‌ی كۆمپانیای ئه‌لفابێت له‌ گوگڵ و یوتیوب گه‌یشتووه‌ته‌ 16 ملیار و 300 ملیۆن دۆلار له‌ساڵی رابردوودا، به‌ڵام پرۆژه‌كانی تری، له‌هه‌مان ماوه‌دا سێ ملیار و 600 ملیۆن دۆلار زه‌ره‌ریان كردووه‌.
هاوكات كۆی داهاتی كارپێكردنی ته‌نها گوگڵ به‌رزبوونه‌وه‌یه‌كی به‌رچاوی به‌خۆوه‌ بینیوه‌ كه‌ ئه‌مه‌ش به‌هۆی زیادبونی داهاتی ریكلامه‌كانیانه‌وه‌ بووه‌.
له‌ماوه‌ی 10 ساڵی رابردوودا نازناوی گرانترین كۆمپانیا له‌ ویلایه‌ته‌ یه‌كگرتووه‌كانی ئه‌مه‌ریكا له‌نێوان چه‌ند كۆمپانیایه‌كی تایبه‌ت به‌ ته‌كنۆلۆجیادا هاتوچۆی كردووه‌.
له ‌ساڵی 2010 پاش ئه‌وه‌ی به‌های دارایی ئه‌پڵ، به‌های كۆمپانیای مایكرۆسۆفتی تێپه‌ڕاند، توانی نازناوه‌كه‌ له‌ مایكرۆسۆفت بسه‌نێت.
مایكرۆسۆفتیش دوو ده‌یه‌ پێشتر ئه‌م نازناوه‌ی له ‌كۆمپانیای IBM سه‌ندبوو.
+ وشه‌ی ئه‌پڵ له ‌زمانی ئینگلیزیدا به‌مانای سێو دێت.
سه‌باره‌ت به‌وه‌ی كه‌ بۆچی ئه‌م كۆمپانیای ئه‌پڵ ئه‌و ناوه‌ی لێنراوه‌، ناڕوونییه‌ك هه‌یه‌، به‌ڵام راستییه‌كه‌ی ئه‌وه‌یه‌ كه‌ ستیڤ جۆبز، كه‌ یه‌كێك بووه‌ له‌ هاودامه‌زرێنه‌رانی كۆمپانیاكه‌، زۆر حه‌زی له‌م میوه‌یه‌ بووه‌، بۆیه‌ كۆمپانیاكه‌ی به‌و ناوه‌وه‌، ناوناوه‌.
واین پاش ستیڤ جۆبز و ستیڤ وۆزنیاك بووه‌ته‌ هاودامه‌زرێنه‌ری كۆمپانیاكه‌، به‌ڵام پاش ته‌نها 12 رۆژ له ‌په‌یوه‌ندیكردنی، له‌سه‌دا 10ی پشكه‌كه‌ی فرۆشت به‌ ته‌نها 800 دۆلار.
وێڕای ئه‌وه‌ش 1500 دۆلاری تری له‌بری ده‌رچون له‌ كۆمپانیاكه‌، وه‌رگرت.
ئه‌و پشكانه‌ی واین له‌ئێستادا به‌هاكه‌ی 60 ملیار دۆلاره‌.
+ ژماره‌ی كارمه‌ندانی كۆمپانیای ئه‌پڵ له ‌دانیشتوانی شارێكی مامناوه‌ند، زیاتره‌.
ژماره‌ی كارمه‌ندانی له‌ 90 هه‌زار كه‌س زیاتره‌.
به‌ده‌ر له‌وه‌ش، ملیۆنان كه‌سی تر له‌ سه‌رتاسه‌ری جیهانه‌وه‌، به‌شێوازی جیا، پاره‌ له‌ڕێگه‌ی ئه‌م كۆمپانیایه‌وه‌ په‌یداده‌كه‌ن.
+ له ‌ساڵی 2011، له‌سه‌دا 40ی كۆی هه‌موو داهاتی ساڵانه‌ی ئه‌پڵ به‌هۆی ئایفۆنه‌وه‌ بووه‌.
به‌گوێره‌ی خه‌مڵاندنه‌كانیش، زیاتر له ‌سێ له‌سه‌ر چواری داهاتی ئه‌م كۆمپانیایه‌، هی ئه‌و به‌رهه‌مانه‌ی كۆمپانیاكه‌ن كه‌ له‌ماوه‌ی 10 ساڵی رابردوودا دروستیكردون.
