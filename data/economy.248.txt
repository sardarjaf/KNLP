به‌گوێره‌ی كه‌سێكی نزیك له‌ كۆمپانیای ڤیتۆڵ گرووپ، له‌ماوه‌ی ساڵی رابردوودا كۆمپانیاكه‌ (1.6) ملیار دۆلار داهاتی بووه‌.
ئه‌مه‌ش زۆرترین داهاتی ڤیتۆڵه‌ له‌ساڵی 2011ه‌وه‌و كۆمپانیایه‌كی پێشه‌نگ بووه‌ له‌ یارمه‌تیدانی هه‌رێم كه‌ نه‌وتی خۆی به‌شێوه‌یه‌كی ڕاسته‌وخۆ بفرۆشێت.
له‌كاتێكدا كۆمپانیاكانی بواری به‌رهه‌مهێنانی نه‌وت و وڵاتانی ده‌وڵه‌مه‌ند به‌ وزه‌ به‌ده‌ست خراپی رێڕه‌وی بازاڕی نه‌وتی خاوو دابه‌زینی نرخی زێڕی ره‌شه‌وه‌ ده‌ناڵێنن، ڤیتۆڵ داهاتێكی ئێجگار زۆری له‌و بازاڕه‌ به‌ده‌ستهێناوه‌.
به‌گوێره‌ی ماڵپه‌ری فاینه‌نشه‌ڵ تایمزی بریتانیا، ساڵی رابردوو داهاتی ڤیتۆڵ به‌ به‌راورد به‌ چه‌ند ساڵی پێشتر، ژماره‌ی پێوانه‌یی تۆماركردووه‌و به‌ڕێژه‌ی له‌سه‌دا 15 زیادیكردووه‌.
له‌لایه‌كی دیكه‌وه‌، سایتی ته‌له‌گرافی به‌ریتانیا ڕایگه‌یاندووه‌: "به‌بێ یارمه‌تیدانی ڤیتۆڵ، ویستی كوردستان بۆ ئه‌وه‌ی له‌ڕووی ئابووریه‌وه‌ له‌ عیراق سه‌ربه‌خۆ بێت و نه‌وتی خۆی ڕاسته‌وخۆ بفرۆشێت، هه‌رگیز به‌ئه‌نجام نه‌ده‌گه‌یشت.
كۆمپانیاكه‌ له‌ ساڵی 2012دا یارمه‌تی كورده‌كانی داوه‌ یه‌كه‌م بڕی نه‌وت له‌ڕێگای كه‌شتیه‌وه‌ به‌شێوه‌یه‌كی ڕاسته‌وخۆ و دوور له‌ ده‌سه‌ڵاتی حكومه‌تی ناوه‌ندی بفرۆشن.
كۆمپانیای ڤیتۆڵ یه‌كێك بووه‌ له‌و كۆمپانیایانه‌ی پێشه‌نگ بووه‌ له‌ كه‌رتی وزه‌ی گه‌شه‌كردووی هه‌رێمی كوردستاندا، توانیویه‌تی بڕی 12 هه‌زار ته‌ن له‌ (condensate كه‌ جۆرێكه‌ له‌ نه‌وتی خاوی سوك) و به‌هاكه‌ی زیاتره‌ له‌ 10 ملیۆن دۆلار بگوازێته‌وه‌ بۆ بازاڕه‌كانی جیهان."
‌لای خۆیه‌وه‌ نه‌یڵ هیوم، ئیدیتۆری ئابووری له‌ فاینه‌نشه‌ڵ تایمز رایگه‌یاند، ئه‌م داتایه‌ ئه‌وه‌ نیشانده‌دات كه‌ چۆن دامه‌زراوه‌كانی بواری نه‌وت وه‌ك براوه‌یه‌كی گه‌وره‌ له‌گه‌رمه‌ی خراپی نرخی كاڵادا ده‌ركه‌وتوون و له‌مه‌شدا پشتیان به‌ قۆستنه‌وه‌ی هه‌لی دۆخه‌ جیاوازو شلۆقه‌كانی بازاڕ به‌ستووه‌.
ئه‌م كۆمپانیایه‌ كه‌ كه‌رتی تایبه‌ت خاوه‌ندارێتی ده‌كات و له‌م مانگه‌دا 50 هه‌مین ساڵیادی دامه‌زراندنیه‌تی، خودی خۆی ئه‌م داهاته‌ی به‌ ئاشكرا رانه‌گه‌یاندووه‌و پێشتر ئیان تایله‌ر به‌ڕێوه‌به‌ری جێبه‌جاری كۆمپانیاكه‌ رایگه‌یاندبوو كه‌ داڕمانی نرخی نه‌وت كۆسپی خستووه‌ته‌ به‌رده‌م ره‌وشی بازرگانیی كۆمپانیاكه‌ی.
به‌گوێره‌ی ئه‌و داتایانه‌ی ده‌ست فاینه‌نشه‌ڵ تایمز كه‌وتوون،‌ ڤیتۆڵ داهاتی پێش باجدانی، له‌ ساڵی رابردوودا یه‌ك ملیارو 860 ملیۆن دۆلار بووه‌ واته‌ ته‌نانه‌ت له ‌داهاتی ساڵی 2014 كه‌ ملیارێك و 600 ملیۆن بووه‌، زیاتر بووه‌‌.
له‌و بڕه‌ش 263 ملیۆن دۆلاری دلاوه‌ به‌ باج، به‌ڵام هاوكات ئاماژه‌ی به‌وه‌ش داوه‌ كه‌ نه‌توانراوه‌ له‌‌م داتا نوێیانه دڵنیابێت.
هه‌ر به‌گوێره‌ی فاینه‌نشه‌ڵ تایمز، ته‌نها ڤیتۆڵ نییه‌ كه‌ داهاتی ساڵی رابردووی زۆر بووه‌.
چه‌ند كۆمپانیایه‌كی ركا‌به‌ری ڤیتۆڵیش له‌وانه‌ گلینكۆر، گه‌نڤۆرو ترافیگوراش له‌ساڵی رابردوودا قازانجێكی زۆریان له‌بازاڕه‌ شلۆقه‌كه‌ی نه‌وتدا ده‌ستكه‌وتووه‌و له‌مه‌شدا هه‌لی نایابیان قۆستووه‌ته‌وه‌و نه‌وتی خاوی هه‌رزانیان كڕیوه‌و دواتر خه‌زنیان كردووه‌و پاشانیش له‌كاتی به‌رزبوونه‌وه‌ی نرخدا به‌ گران فرۆشتوویانه‌ته‌وه‌.
ڤیتۆڵ رۆژانه‌ زیاتر له‌ شه‌ش ملیۆن به‌رمیل نه‌وتی به‌ كه‌شتی گواستووه‌ته‌وه‌، ئه‌م بڕه‌ش یه‌كسانه‌ به‌ كۆی ئه‌و بڕه‌ نه‌وته‌ی شانشینی یه‌كگرتوو و ئه‌ڵمانیاو فه‌ره‌نساو سویسرا پێكه‌وه، رۆژانه‌‌ به‌كاری ده‌به‌ن.
فاینه‌نشه‌ڵ تایمز ئاماژه‌ی به‌وه‌ش داوه‌ كه‌ هه‌وڵیان داوه‌ بۆ وه‌رگرتنی لێدوان، په‌یوه‌ندی بكه‌ن به‌ كۆمپانیاكه‌وه، به‌ڵام وه‌رنه‌گیراوه‌.
ماڵپه‌ڕی بلومبێرگ له‌زاری ئه‌و كه‌سه‌وه‌ كه‌ داوایكردووه‌ ناوی نه‌هێنرێت به‌و پێیه‌ی‌ زانیارییه‌كه‌ نهێنییه‌ ده‌ڵێت، قازانجی كاركردنی ڤیتۆڵ له‌ ساڵی رابردوودا به‌ڕێژه‌ی له‌سه‌دا 22 به‌رزبووه‌ته‌وه‌و گه‌یشتووه‌ته‌ ملیارێك و 820 ملیۆن دۆلار.
له‌میانه‌ی دیدارێكی مانگی شوباتی رابردووشدا تایله‌ر رایگه‌یاند، ڤیتۆڵ كه‌ باره‌گای سه‌ره‌كی له‌شاری رۆته‌ردامی هۆڵه‌ندایه‌، داهاتی 2015ی راده‌گه‌یه‌نێت كه‌ له‌ 2014 زیاتر بووه‌، به‌ڵام وتیشی داهاته‌كه‌ی نه‌گه‌یشتووه‌ته‌ ریكۆردی 2006.
