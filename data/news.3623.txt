وڵاتانی بەشداربووی جی حەوت لەسەر ئەوە رێككەوتوون كە هەوڵەكانیان چڕتر بكەنەوە بۆ لەناوبردنی گروپە تیرۆریستیەكان و وشككردنی سەرچاوە داراییەكانیان.
رۆژی شەممە وەزیرانی دارایی و بەڕێوەبەرانی بانكەكانی گرووپی وڵاتانی پیشەسازی جیهان كە بە جی حەوت ناسراون، كۆبوونەوەو دوای كۆبوونەوەكەش میشل ساپین، وەزیری دارایی فەرەنسا لە لێدوانێكی رۆژنامەوانیدا ئاشكرایكرد، وڵاتانی ئەندام لەجی حەوت لەسەر ئەوە رێككەوتوون كە هەنگاوی زیاتر بنێن بۆ رووبەڕووبوونەوەی گرووپە تیرۆریستییەكان و وشككردنی سەرچاوە داراییەكانیان.
وەزیری دارایی فەرەنسا راشیگەیاند، ئێستا كاتی كردارە، چونكە دوای هێرشەكەی مانگی تشرینی دووەمی ساڵی رابردوو لەپاریس و هێرشە تیرۆریستییەكان لە وڵاتانی دیكە، ئێمە خواستەكانمان بە ئەندامانی دیكە راگەیاند، بۆیە ئەوانیش گوێیان لێگرتین و هەموو شتەكان بەخێرایی بەڕێوەچوون.
جێی ئاماژەیە لەماوەی دوو ساڵی رابردوودا چەندین كردەوەی تیرۆریستی لە ئەوروپا و جیهاندا روویانداوە، ئەمەش وایكردووە كە وڵاتە زلهێزەكان و وڵاتانی دیكە هەوڵەكانیان چڕتر بكەنەوە بۆ لەناوبردنی سەرچاوە داراییەكانی گروپە تیرۆریستیەكان.
