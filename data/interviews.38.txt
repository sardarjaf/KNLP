ڕوخساری ڕاسته‌قینه‌ ده‌ركه‌وت، ڕوخساری ئه‌وانه‌ی بیر ناكه‌نه‌وه‌ و چاوه‌ڕێن كه‌سێك بیریان بۆ بكاته‌وه‌.
ڕوخساری ئه‌وانه‌ ده‌ركه‌وت كه‌ دژی به‌ مه‌سیحكردنی سیاسیه‌كان بوون كه‌چی مه‌رگی سه‌ركرده‌یه‌ك به‌ مه‌رگی مه‌سیح ده‌چوێنن.
ئه‌وه‌ی من لێی ده‌ترسام ئه‌م تایپه‌ بوو له‌ هه‌وادار.
ئیتر تۆش وه‌ك پارتیه‌كان گۆڕێك هه‌یه‌ سه‌ردانی بكه‌ی، ئیتر تۆش فێری ئه‌وه‌ بوویت له‌مه‌ودووا بڵێی ” گه‌وره‌م” و “نه‌مر”، ئیتر ماسكی ده‌موچاوت هه‌ڵماڵی وه‌ك ئه‌وه‌ی تازه‌ زانیبێتت سه‌ركرده‌كان ده‌مرن، وه‌ك ئه‌وه‌ی یه‌كه‌مجار مه‌رگی ئینسان ببینیت.
هه‌زاران ئیسنانی یه‌زیدی مردن، شیوه‌نت نه‌كرد، بۆ خوێنی منداڵێك سورتره‌ یان خوێنی سه‌ركرده‌یه‌ك؟ جینوسایدی نه‌ته‌وه‌یه‌ك گرنگه‌، ڕۆحی منداڵێك شیرینتره‌ یان ڕۆحی به‌رپرسێك؟
دوو به‌رپرسی گۆڕان دوو لاوانه‌وه‌یان نوسیوه‌ نه‌ك بابه‌ت، یه‌كیان ده‌ڵێ: (كاكه‌ گیان كه‌ له‌و دنیا پێت شاد بوومه‌وه‌) وه‌ك ئه‌وه‌ی له‌ ئێستاوه‌ خۆی بۆ به‌هه‌شتیش حازر كردبێ، یه‌كێكی تریان ده‌ڵێ: (بۆیه‌ كاكه‌مان له‌ گرده‌كه‌ ناشت تا هه‌میشه‌ له‌ناوماندا بێت) وه‌ڵاهی عه‌زیزان ئه‌مه‌ دینه‌ نه‌ك سیاسه‌ت، وه‌ڵاهی دۆستان ئه‌مه‌ دروستكردنی بته‌ نه‌ك شكاندنی بته‌كان.
پێم بڵێ ئه‌م هه‌موو شیوه‌نه‌ هیچ نیه‌ جگه‌ له‌و به‌تاڵیه‌ی لێی ده‌ترسام، له‌و حه‌شاماته‌ی كه‌ بیر ناكاته‌وه‌ و ده‌یه‌وێت كه‌سێكی تر له‌جیاتی هه‌موان بیر بكاته‌وه‌.
عه‌زیزان مه‌گرین، ده‌زانن ئه‌مه‌ یه‌كه‌مجار نیه‌ سه‌ركرده‌ ده‌مرێت و دواینجاریش نابێت.
ئه‌م مه‌رگه‌ ده‌بێت وات لێ بكات خۆت بیر بكه‌یته‌وه‌ و خۆت ببیته‌ سه‌ركرده‌ و ته‌وره‌كه‌ خۆت هه‌ڵیبگریت بۆ شكاندنی بته‌كان.
ساڵی 1993 ته‌رمی مه‌لا مسته‌فا و ئیدریس بارزانیان هێنایه‌وه‌، هه‌موو كورد بۆی ده‌رگریا، شه‌وێك له‌ مزگه‌وتی گه‌وره‌ی سلێمانی مانه‌وه‌ و هه‌موو شار بۆی ده‌گریا، من ده‌پرسم له‌ ئێستادا شتێك هه‌یه‌ به‌ناوی ڕێبازی بارزانی كه‌ دوای بكه‌وی؟ چونكه‌ به‌ عه‌تف و سۆز لات وابوو سه‌ركرده‌كان گرنگن دواجار ڕێبازی بارزانی جگه‌ له‌ به‌ڵا بۆ تۆ و نیعمه‌ت بۆ نه‌وه‌كانی چی به‌رهه‌م هێنا؟ ساڵی 2000 ته‌رمی ئیبراهیم ئه‌حمه‌د هێنرایه‌وه‌ بۆ سلێمانی، له‌ سنوری ئێرانه‌وه‌ خه‌ڵك ده‌گریان تا سلێمانی، كێ ئێستا ڕێبازی ئیبراهیم ئه‌حمه‌دم پیشان ده‌دات؟ كێ ده‌زانێت به‌ڕاستی ڕێبازی ئیبراهیم ئه‌حمه‌د كامه‌یه‌؟ عه‌زیزان، سه‌ركرده‌كان كوڕی مێژوو و خه‌بات و كه‌وتن و هه‌ستانه‌وه‌ی خۆیانن، هیچ سه‌ركرده‌یه‌ك كۆمه‌كت ناكات ئه‌گه‌ر خۆت له‌و وه‌همه‌ ڕزگار نه‌كه‌ی كه‌ سه‌ركرده‌كان ژیانت جوانتر ده‌كه‌ن، له‌ مه‌رگی بارزانی و ئیبراهیم ئه‌حمه‌ده‌وه‌ بۆ مه‌رگی كاك نه‌وشیروان تۆ هه‌ر خه‌ریكی فرمێسكڕشتن و شیوه‌ن و دروستكردنی بت و باوكی سیاسیت.
كاك نه‌وشیروان سكرتێری كۆمه‌ڵه‌ بوو، به‌ڵام زۆرینه‌ی هاوڕێیانی كۆمه‌ڵه‌ یان بازرگانن یان ڕوویان له‌ ماڵی بارزانیه‌ یان خه‌ریكی مه‌لها و قومارخانه‌كانیانن.
یه‌ك سه‌ركرده‌ی ئێستای گۆڕانم پێ بڵێ توزقاڵێك له‌ كاك نه‌وشیروان بچێت، له‌ نوسین، له‌ ساده‌یی، له‌ خاكێتی و له‌ پشتكردنه‌ ئاره‌زوه‌كانیان، ته‌نانه‌ت له‌ پۆشینی جل و به‌رگ.
زۆربه‌یان ختوكه‌یان بده‌ توڕه‌ ده‌بن، ڕه‌خنه‌یان لێ بگره‌، لوت به‌ودیودا ده‌كه‌ن.
كاك نه‌وشیروان خۆی بوو هه‌رخۆشی ڕۆیشتووه‌، ئه‌وه‌ی قسه‌ له‌سه‌ر میراتگره‌وه‌ ده‌كات، ئه‌وه‌ی به‌دوای باوكی ڕه‌مزیدا ده‌گه‌ڕێت هیچ نه‌كات با “حه‌سار و سه‌گه‌كانی باوكم” ی شێرزاد حه‌سه‌ن بخوێنێته‌وه‌ ئه‌وسا ده‌زانێت ناتوانێت به‌بێ باوك بژی.
مۆم خۆتی هاوڕێ، ڕووناكی خۆتی، كاك نه‌وشیروان ئه‌گه‌ر ئازایی تۆ نه‌بوایه‌، ئه‌گه‌ر تۆ به‌رگریت نه‌كردایه‌ و له‌سه‌ر ئه‌و هێزه‌ نانبڕاو نه‌كرایتایه‌، ئه‌ویش نوسه‌رێك یان سه‌ركرده‌یه‌ك یان پێشمه‌رگه‌یه‌كی دێرین ده‌بوو، هاوڕێ یه‌ك تۆز له‌ به‌رگی موقه‌ده‌سكردنی ئه‌وی تر وه‌ره‌ ده‌ره‌وه‌ و هیچ نه‌بێت بڕۆ كتێبه‌كانی بخوێنه‌وه‌، له‌ شیوه‌ن و باوكه‌كڕۆ باشتره‌.
هه‌موومان گریاین به‌ڵام نابێت ببینه‌ گرینۆك.
شۆڕش و گۆڕانكاری به‌ شكاندنی بته‌كانی ناوه‌وه‌ی خۆمان ده‌كرێت، به‌كاره‌كته‌رێك ده‌كرێت بیر بكاته‌وه‌، نه‌ك به‌ گرینۆك و پاسه‌وانانی سه‌ر گۆڕه‌كان.
