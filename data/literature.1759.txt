پەنجەرەکە نیوە کراوەیە و ئەوان لێیەوە دێنە ژوورەوە.
بە بێ هیچ ترپەی دەنگی پێ دێن.
ئەوەندە ئارامن کە ئەم تەنیا خۆیان دەبینێ.
خۆیەکی رووت،... خۆ رووتەکان.
جاری وایە یەک یەک و جاری وایە بە کۆمەڵ دێن.
هەندێ جاریش بە هەموو پەیکەریانەوە و هەندێ جاری دیکەیش بە نیوەوە.
سەیر ئەوەیە لە هەر حاڵەتدا دەتوانێ وەک یەکەیەکی تەواو بیانناسیتەوە.
تەنیا یەک ئاماژەی ئەوان بەسە بۆ ئەوەی خەیاڵی هەموو جەستە، دیمەنی بەرچاوت داگیر بکا.
دووانیوەڕۆیەکی یەکێک لە رۆژەکانی هاوینە.
چەند رۆژێکە باران نابارێ و هەتاو بە بەستێنی ئاسماندا بە بێ هیچ سەرئێشە و ئازاردانێک لە لایەن هەورەکانەوە، تێر تێر و جوان جوان دەگەشێتەوە و دونیای گەرم داهێناوە.
داهێنانێکی کەم وێنە، لێرە.
ئەم کە لەسەر مۆبلێکی رەنگ خۆڵە مێشی پاڵ کەوتووە و خۆی داوەتە سستیی گەرمای هاوین، بە چاوی نیوە کراوەوە لە پەنجەرەکەوە سەیری دەرەوە دەکا.
دەرەوە، ئەو کێوانەی بە دارستان داپۆشراون و لە شوێنێک، لە ئاسۆ جێ بۆ ئاسمانی شینی لە قەراخ تەنراو بە تەمێکی سپی، چۆڵ دەکەن.
ئەوان دێن.
دەنگی مەندی سەیارەکان کە جار جارە تێدەپەڕن، ئەو مۆتۆرسیکلەی گرژە، هەروەها دەنگی خەڵک کە دەدوێن.
"با" هەموو ئەم دەنگانە جاری وایە تێکەڵ دەکا و جاری وایشە لە دوور و نزیک خستنەوەیەکی ریتمیک دا لە پەنجەرەکەوە بە ژوورێیاندا دەکا.
دەنگەکان چەندە ئارام بەخشن.
لە لایە لایە دەچن.
لە گەڵ تەوژمی گەرما تێکەڵ دەبن و سەرتاسەری جەستەی دادەپۆشن.
نەرم نەرم.
رەخوەت و سستییەکی ئەفسانەیی دایدەگرێ.
لە گەرمەی حەزی سەرخەو شکاندن و گەمەی جەستەی لە ناو یارییەکی نەرمین دا، کتوپڕ گوێ و لووتی تامەزرۆی شتێکی تریش دەکەن.
تابڵۆکە شتێکی کەمە.
دەنگ و بۆنێکی تر ونن.
ئارام چاوە نیوە داخراوەکانی دەکاتەوە و جوانتر لە دەرەوە و لە ناو هۆدەکە دەڕوانێ.
گوێەکانی دەڵێی دەکشێن.
نە بۆنی خاک دێت و نە دەنگی مێش!
زەمەن دیسان دەگوزەرێ.
ئارام، چاوەکانی، نیوە قونجاو دەکاتەوە و تاقە راستە شەقامەکە و پەنجەرە ئاسنینە سەوزەکەی دێتەوە بەر چاو.
منداڵێک کە لە گەرمای نیوەڕۆیانی هاویندا کاتێک تەواوی خێزان دەخەوتن و ئەویش بە نیوەی جەستە بە قەراخی پەنجەرەکەیاندا شۆڕدەبووەو لە کاتێکدا تیشکی هەتاو بەشێک لە قۆل و روخساری دەبرژاند، نوقمی دڵتەنگییەکانی خۆی دەبوو.
ئەو منداڵە لە بۆنی خاک و ویزە ویزی مێش لە نیوەڕۆیانی گەرمی هاویندا خەمگینتر لە دونیادا چی تر نەدەهاتە بەر چاوی و، لە دەنگی جار بە جاری ئەو ئۆتۆمبیل و ماتۆڕانەی کە خەمگینانە لە تاقە شەقامەکەوە تێدەپەڕین، هیچ شتێکی تر ئەوەندە نەیدەتوانی ئەو بەرەو خەیاڵی ئەو رۆژەی بەرن کە سەرئەنجام دڵتەنگییەکانی ناو ئەم شارە جێ بێڵێ.
ئەی دەنگی خەڵک؟ دەنگی خەڵک دەڵێی شتێک بوو لە نێوان ئەم دووانەدا، لە نێوان خاک و مێش لە لایەک و ماشین و ماتۆڕ لە لایەکی تر.
خەڵک دەڵێی هەمیشە باسی شتێکیان بوو: مانەوە یان رۆیشتن.
ئەم، قۆلە گەرم داهاتووەکانی لە سەر قەراخی ئاسنینی پەنجەرە سەوزەکە هەڵدەگرت و دڵە بچکۆلانەکەی ئەوەندە تەنگ دەبوو کە هەستی دەکرد لە ناو دووا ساتەکانی تەمەنیدا دەژی.
لە سەر قەنەفەکە ئارام خۆی دەجوڵێنێ.
دڵنیا لەوەی گەر ئیستاکە بۆنی خاک و دەنگی مێش هاتبا، هەموو شتێک دەبووەوە بە ساڵانی یەکجار لەوە پێش، یەکێک لە مۆبل ـ سەرینەکانی بن قۆلی رێکتر دەکا.
تەنیا ئەوە پێویستە کە چاوەکانت بقونجێنی.
دەنگەکان رێک هەمانن.
دەنگە نەمرەکان.
ئەو ساڵانە، ئەم، هەتاوی لەم کاتانەدا لە کاتی پیاسەی ناو کۆڵانەکاندا بینیبوو.
دایکی پێی گوتبوو: "پێش ئەوەی تۆ بچیتە بەر پەنجەرەکە، ئەو دێت و تێدەپەڕێ."
گوتبووی: "گەر هەوڵ بدەی بخەوی، ئەو زیاتر دێت و تێدەپەڕێ.
هەر بۆیە دەرفەتی ئەوی کە سەرئەنجام رۆژێک بیبینی زیاتر دەبێ!"
بەڵام ئەم بینیبووی.
بەڵگەیشی ئەوە بوو کە هیچ منداڵێکی گەڕەک بە قەدەر ئەو سەر قۆل و دەورووبەری مل و سەر سینگی رەش هەڵنەگەڕابوو.
ئەو بە ئەزموونی خۆی ئەمە فێر ببوو کە گەر هەتاوت بینی، رەش هەڵدەگەڕێی.
کتوپڕ دەنگێک سەرنجی رادەکێشێ.
ئەم کە سەرەتا پێی وایە دەنگەکە لە تونێلەکانی جارانەوەیە، زۆر گوێی ناداتێ، بەڵام دەنگەکە زۆر راستەقینە دیارە.
لە چاوە نیوە هەڵهێنراوەکانییەوە سەیر دەکا.
رێک مێشێکی گەورە لە سەر شووشەکە خەریکی سەمایە.
ویزە ویزێکی خۆش ئاهەنگ هەڵیدەپەڕێنێ.
"یەکەمین مێشی ئەمساڵ!"
بە بزەیەکەوە لێی دەڕوانێ.
"دەنگە نەمرەکان."
مێشێکی گەورەی سەوز و رەش.
سەری لەوە سوڕ دەمێنێ کە چلۆن مێشێکی ئاوا گەورە بە بێ دەرکەوتنی مێشە وردیلەکان دەتوانێ پەیدا بێت و ژوورەکەی ئەو و رابردوو پێکەوە داگیربکا.
بێگومان لە مەزراکانی دەورووبەرەوە دێ، ئەو مەزرایانەی پڕی مانگا و مەڕ و ئەسپن.
لەوێ بۆنەکان ئەوەندە خەستن کە تەنیا مێشە گەورەکان دەتوانن تیا بژین.
ئارام چاوەکانی لە سەر یەک دادەنێتەوە.
هەموو شتێک چەند ئاسان دەتوانێ ببێتەوە بە رابردوو، بەڵام نا راوەستە!
هێشتا بۆنی زەوی ماوە.
بێگومان لێرە قەت بۆنی زەوی نایەت.
چڕوپڕیی درەخت و دارستان و گیا، قەت ناهێڵن تیشک بگاتە زەوی.
لێرە گەر بۆنێک هەبێ، بۆنی گەڵا و لق و قەدەکانە.
بۆنێک لە گەڵای گەرم و جار بە جارە وەک تۆڵاشی رزیوی ناو ئاو.
قاچەکانی دەخاتە سەر مێزەکەی بەرامبەری و رایاندەکێشێت.
بەڵام نا، وێنەکە تەواو نیە.
هەمووی ئەمانە تەنیا هی گوێن.
ئەمانە تەنیا دەبیسترێن.
تەنیا خاکە بۆن دەکرێ.
بێ ئەم بۆنە وێنەکە یەکجار ناتەواوە.
چ بکا باشە؟ بچێت بەشێک لە زەویی بەر خۆر لە گیا رووت بکاتەوە و لێگەڕێ هەتاو لێی بدا و ئەوجار بۆنی پێوە بکا؟ دەچێت بێڵێک دەهێنێت.
خۆڵی رەش دەردەکەوێ.
هەتاو جوان جوان لێی دەدا، بەڵام بۆن نایەت.
ماوەیەک دەوەستێ.
بە ئاستەم بۆنی خۆڵ دێت.
بۆ ئەوەی جوانتر هەڵیمژێ و هەستی پێ بکا، لوت بە زەوییەوە دەنێ.
دەست هەڵدەگرێ.
پێکەنینی بە خۆی دێت.
خاکێک گەر نەتوانی لە ژوورەوە لە پشت پەنجەرەکەتەوە بۆنی بکەی، چ خاک و بۆنێکە؟ 
دەچێتەوە سەر قەنەفەکەی.
لاقەکانی رادەکێشێتەوە و ئارام پێڵوەکانی دەنێتەوە سەر یەک.
دەنگی سەیارە، دەنگی ماتۆڕ و دەنگی خەڵک، دەنگی ویزە ویزی مێشە سەوز و رەشەکە دەخزێنەوە ناو مێشکی.
لوتی بە ئاستەم دەلەرێتەوە و بەردەوام بە شوێن بۆنەکەدا دەگەڕێ.
هەوڵ دەدا تەنیا خۆی لە سەر دەنگەکان کۆبکاتەوە.
ئەوانیش یەکجار شتیان بۆ وتن پێیە.
کتوپڕ باران دادەکا.
دەنگی قەترە و دنکەکانی دێت لە سەر گەڵا و لق و قەدەکان.
بۆنی باران هەموو دەنگەکانی تر لە خۆ دەگرێ.
رێک وەک چۆن خاک ساڵانی ساڵ لەوە پێش وای دەکرد.
گەر تەمەن ئیزن بدات رەنگە دەیان ساڵی تر و لە شوێنێکی تر دیسان تامەزرۆیی بۆنی ئەم بارانە بیگرێتەوە.
یان رەنگە ژیان ئەوەندە ئیتر بێ روحم نەبێ و ئەو لەوێ رەنگە بۆنی خاک و باران پێکەوە بکات.
لە کاتێکدا بزەیەک دەنیشێتە سەر لێوەکانی، ئەمجارە بە جوانی پێڵوەکانی لە سەر یەک دادەنێ.
حەزی نیوە روانینەکان، چاوەکانی جێدێڵن.
ژیان دەکرێ زۆری بە بەرەوە مابێ، ئەگەرچی تاڵێکی رەش چییە بە روخسارەوە نەمابێ.
خۆ ژیان تەنیا رەنگی سپی نیە.
ژیان بۆنی خاکە و بۆنی ئاو.
هەتا چاویش بڕدەکا، زەوی تەنیا خاکە و تەنیا ئاو.
