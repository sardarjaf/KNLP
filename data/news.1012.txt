پرۆسەی گێرانەوەی ئاوارە عەرەبەكانی پارێزگای سەڵاحەدین بۆ ناوچە ئازادكراوەكان دەستیپێكردووە، بۆ ئەو مەبەستە سەدان خێزان كەركوكیان بەرەو شوێنەكانی خۆیان بەجێهێشت.
لەو بارەیەوە سەرچاوەیەك لە نوسینگەی كەركوكی سەر بە وەزارەتی كۆچ وكۆچبەرانی عێراق بەكەناڵی رێگای راگەیاند كە سەر لەبەیانی ئەمرۆ چوارسەد خێزانی ئاوارەی پارێزگای سەڵاحەدین لە شاری كەركوكەوە بەرەو ناوچە ئازادكراوەكانی خۆیان بەرێكەوتن و گەرانەوە بۆ شوێنەكانی خۆیان.
ئەو سەرچاوەیە هێمای بۆ ئەوەشكرد كە لەچەند رۆژی رابردودا پەنجا خێزانی دیكەی هەمان ئەو پارێزگایە لەكەركوكەوە گەراونەتەوە بۆ ناوچەكانی خۆیان و لە رۆژانی داهاتوشدا ژمارەیەكی زۆر لەو خێزانانە دەگەڕێنەوە، بەڵام لە ئێستادا چاوەروانی كۆتایی تاقیكردنەوەكانی زانكۆ و قوتابخانەكانن.
ماوەی ساڵێك زیاترە بەهۆی شەری داعش و كۆنترۆڵكردنی شاری تكریت لەلایەن ئەو گروپەوە بەهەزاران خێزانی سڵاحەدین ئاوارەبون و بەشی هەرە زۆریان رویانكردۆتە شاری كەركوك و لەگەرەك و ناوچە جیاجیاكانی شارەكە نشتەجێبون، بەڵام دوای كۆنترۆڵكردنەوەی شاری تكرێت لەلایەن هێزە ئەمنیەكانی عێراقەوە ئاوارەكان دەستیانكردووە بەگەرانەوە بۆ ناوچە ئازادكراوەكانی خۆیان.
