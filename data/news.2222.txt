هاوڕێیانی محه‌مه‌د شه‌رتی ئه‌و داعشه‌ كورده‌ی كه‌ پێشمه‌رگه‌یه‌كی دیلی شه‌هیدكرد، ورده‌كارییه‌كانی ژیان‌و هه‌ڵسوكه‌وتی رۆژانه‌ی باسده‌كه‌ن‌و ئه‌وه‌شده‌خه‌نه‌ڕوو كه‌ پێش ئه‌وه‌ی بچێته‌ ریزه‌كانی داعش ئیسلامییه‌كی توندڕه‌و بووه‌و هانی هاوڕێكانیداوه‌ بچنه‌ ریزه‌كانی رێكخراوی ئه‌لقاعیده‌ له‌ئه‌فغانستان.
28ی مانگی رابردوو رێكخراوی تیرۆریستی داعش له‌ تۆڕی‌  كۆمه‌ڵایه‌تی تویته‌ر گرته‌یه‌كی ڤیدیۆیی بڵاوكرده‌وه‌ كه‌ تێیدا ده‌رده‌كه‌وێت ئه‌و داعشه‌ كورده‌ كه‌ به‌ محه‌مه‌د شه‌رتی ناسراوه‌و خه‌ڵكی شاری كامیارانه‌ له‌رۆژهه‌ڵاتی كوردستان، یه‌كێك له‌ پێشمه‌رگه‌كان سه‌رده‌بڕێت‌و شه‌هیدی‌ ده‌كات.
شه‌رتی كه‌ ناسناوی محه‌مه‌ده‌ له‌كامیاران به‌و كه‌سانه‌ ده‌وترێت كه‌  گره‌و ده‌كه‌ن‌و خه‌ڵك وه‌ك قومارچی ناویاندێنن، ئه‌ویش به‌وته‌ی هاوڕێكانی گره‌وی له‌سه‌ر بردنه‌وه‌و دۆڕاندنی یاری پله‌یسته‌یشن كردووه‌ له‌ناو دوكانی خۆیدا له‌ كامیاران به‌وهۆیه‌وه‌ ئه‌و ناسناوه‌ی لێنراوه‌.
دوو رۆژ دوای بڵاوكردنه‌وه‌ی گرته‌ ڤیدیۆییه‌كه‌ له‌لایه‌ن داعشه‌وه‌ خه‌ندان له‌راپۆرتێكی تایبه‌تدا قسه‌ی له‌گه‌ڵ دایك‌و خوشكێكی ئه‌و داعشه‌ كورده‌ كرد‌و ئه‌وانیش به‌توندی ئیدانه‌یانكرد، خه‌ندان زانیویه‌تی دواتر محه‌مه‌د شه‌رتی په‌یوه‌ندی به‌ خێزانه‌كه‌یه‌وه‌ كردووه‌و هه‌ڕه‌شه‌ی لێكردوون كه‌ نابێت قسه‌ بۆ كه‌ناڵه‌كانی راگه‌یاندن بكه‌ن.
دایكی ئه‌و چه‌كداره‌ی داعش پێشتر به‌خه‌ندانی وت"من شه‌رمه‌زاری خه‌ڵكی كوردو بنه‌ماڵه‌ی ئه‌و پێشمه‌رگه‌یه‌م‌و حه‌زم نه‌ده‌كرد كوڕه‌كه‌م ئه‌و ڕێبازه‌ بگرێته‌به‌رو به‌رامبه‌ر هاوزمان‌و هاودینه‌كانی خۆی بوه‌ستێته‌وه‌و هیوادارم (الله‌) هه‌قی ئه‌و تاوانه‌ی لێ بسێنێت".
سه‌رچاوه‌یه‌كی نزیك له‌بنه‌ماڵه‌ی ئه‌و داعشه‌ كورده‌ كه‌ له‌به‌ر هۆكاری ئه‌منیی نه‌یویست ناوی ئاشكرابكرێت، ده‌ڵێت"دوای ئه‌وه‌ی ماڵپه‌ڕی خه‌ندان لێدوانی دایك‌و خوشكی بڵاوكرده‌وه‌، محه‌مه‌د زه‌نگی بۆ دایكی لێداوه‌و هه‌ڕه‌شه‌ی لێیان كردووه‌ كه‌ نابێ لێدوان بۆ هیچ میدیایه‌ك بده‌ن".
محه‌مه‌د شه‌رتی ته‌مه‌نی 31 ساڵه‌و له‌دایكبووی شاری كامیارانی رۆژهه‌ڵاتی كوردستانه‌، برایه‌ك‌و سێ خۆشكی هه‌یه‌و بڕوانامه‌ی دیپلۆمی زانستیی هه‌یه‌.
هاوڕێكانی شه‌رتی باس له‌ ژیان‌و په‌یوه‌ندییه‌كانی له‌گه‌ڵ خه‌ڵك ده‌كه‌ن كاتێك له‌رۆژهه‌ڵاتی كوردستان بووه‌، هاوكات بێزاریی خۆشیان پیشانده‌ده‌ن له‌ په‌یوه‌ندیكردنی به‌ریزه‌كانی داعش‌و شه‌هیدكردنی ئه‌و پێشمه‌رگه‌یه‌.
"دوای ئه‌وه‌ی كه‌ ته‌مه‌نم نزیك بووه‌وه‌ له‌ ١٤ ساڵ چه‌ندین جار محه‌مه‌د شه‌رتی پێی وتم تۆ ده‌بێ بچیت بۆ ناو ئه‌لقاعیده‌و زۆر له‌سه‌ر ئوسامه‌ بنلادن قسه‌ی ده‌كرد، منیش وام ده‌زانی گاڵته‌ ده‌كات، به‌ڵام جارێكیان به‌ جیدی وتی ئه‌گه‌ر ده‌چیت هه‌رئه‌مشه‌و ده‌سته‌یه‌ك ده‌ڕۆن بۆ زاهیدان(شارێكی هاوسنووره‌ له‌گه‌ڵ ئه‌فغانستان‌و پاكستان)و پێم باشه‌ له‌گه‌ڵیان بڕۆیت، به‌ڵام من به‌بیانووی ئه‌وه‌ی كه‌ ئه‌مشه‌و كارم هه‌یه‌، خۆم ده‌رباز كرد" ئه‌مه‌ قسه‌ی ئه‌فشاری، هاوڕێی شه‌رتی یه‌.
ئه‌فشار ته‌مه‌نی 31 ساڵه‌‌و 22 ساڵ به‌رله‌ئێستا له‌گه‌ڵ محمه‌مه‌د شه‌رتی له‌قوتابخانه‌ی تێكه‌ڵاوی گوندێکی سەر بە كامیاران پێكه‌وه‌ هاوپۆل بوون تا كۆتایی خوێندنی بنه‌ڕه‌تی ماوه‌ی ٤ ساڵ پێكه‌وه‌بوون.
ئه‌و هاوڕێیه‌ی شه‌رتی ده‌ڵێت"ئه‌وكاتانه‌ به‌رده‌وام نوێژی ده‌كردو قورئانی ده‌خوێند، چه‌ندین جاریش به‌ منی وتووه‌ وه‌ره‌ هه‌تا نوێژ كردنت فێربكه‌م بۆ ئه‌وه‌ی بچیته‌ به‌هه‌شت".
وه‌ك هاوڕێكانی باسیده‌كه‌ن محه‌مه‌د شه‌رتی له‌قوتابخانه‌ زۆر به‌ كه‌می تێكه‌ڵاوی قوتابیان به‌تایبه‌ت كچان بووه‌و "هه‌ر قسه‌ی له‌گه‌ڵیان نه‌ده‌كرد".
دوای ته‌واوكردنی قۆناغی خوێندنی بنه‌ڕه‌تی، ئه‌فشار به‌هۆی دۆستایه‌تی چه‌ندین ساڵه‌یان چه‌ندینجار چووه‌ته‌ ماڵی محه‌مه‌د شه‌رتی‌و ده‌ڵێت"بنه‌ماڵه‌یه‌كی خاوه‌ن رێز بوون".
ئه‌فشار باسله‌وه‌ده‌كات دواتر دۆستایه‌تییان رووی له‌لاوازی كردووه‌و ئه‌و ته‌ركی خوێندنی كردوه‌و چووه‌ بۆ تاران، دواتر ئاگادار كراوه‌ته‌وه‌ كه‌ شه‌رتی له‌گه‌ڵ ژنێك به‌ناوی فاتمه‌ ژیانی هاوسه‌رگیری پێكهێناوه‌، ده‌ڵێت"فاتمه‌ له‌عه‌ره‌به‌كانی موسڵه‌ كه‌ له‌كاتی شه‌ڕی ئێران و عێراق ئاواره‌ بووه‌و له‌ شاری كامیاران گیرساونه‌ته‌وه‌".
ئه‌فشار،  ده‌ڵێت" ١٨ مانگ پێش ئێستا ئاگادار كرام كه‌ چووه‌ بۆ ناو داعش و  ئێستا له‌ موسڵ ده‌ژین، له‌وێ ناوی كچه‌كه‌ی بۆ عایشه‌ گۆڕیوه‌ كه‌ ته‌مه‌نی ٢ ساڵ ده‌بێت".
له‌سه‌ره‌تای شۆڕشی سوریا له‌ 2011و دواتریش دروستبوونی داعش ژماره‌یه‌كی زۆر له‌ گه‌نجانی كوردستان په‌یوه‌ندییان به‌و رێكخراوه‌وه‌ كردووه‌، هه‌ندێك له‌وانه‌ش كوردانی‌ رۆژهه‌ڵاتن وه‌ك محه‌مه‌د شه‌رتی كه‌ 18 مانگ به‌رله‌ئێستا به‌خۆی ژن‌و منداڵه‌كه‌یه‌وه‌ چووه‌ته‌ ریزه‌كانی ئه‌و رێكخراوه‌ تیرۆریستیه‌.
حیسام هاوڕێیه‌كی دیكه‌ی شه‌رتی-یه‌ كه‌پێی باش نه‌بوو ناوی ته‌واوی بهێنرێت‌و ئه‌وه‌ده‌خاته‌روو كه‌ شه‌رتی له‌مێژه‌ په‌یوه‌ندی له‌گه‌ڵ رێكخراوه‌ توندڕه‌وه‌ ئیسلامییه‌كان هه‌بووه‌و ده‌ڵێت"دوو ساڵ پێش ئێستا داوای له‌ من كرد كه‌ بۆ جیهاد له‌رێگای خودا بچم بۆ ناو داعش‌و وتی ئه‌و ده‌توانێ له‌رێگای سه‌رپێڵی زه‌هاوه‌وه‌ بمگه‌ێنێت به‌ هێزه‌كانی داعش".
پێش ئه‌وه‌ی شه‌رتی په‌یوه‌ندی به‌ریزه‌كانی داعشه‌وه‌ بكات، له‌كامیاران دوكانی پله‌یسته‌یشنی هه‌بووه‌و وه‌ك حیسام باسیده‌كات"گره‌وی ده‌كرد له‌سه‌ر پاره‌ كه‌ جۆرێكه‌ له‌قومار له‌باره‌ی بردنه‌وه‌و دۆڕاندنی یاری پله‌یسته‌یشن، به‌وهۆیه‌شه‌وه‌ ناسناوی شه‌رتی پێدرا(خانه‌واده‌كه‌یان ناسناویان ئیبراهیمییه‌)، شه‌رت به‌مانای گره‌وكردن دێت".
باوكی محه‌مه‌د شه‌رتی خه‌ڵكی گوندی لۆن‌و دایكیشی خه‌ڵكی گوندی لاین بووه‌، به‌ڵام دواتر ماڵی باوكی ده‌چنه‌ كامیاران‌و له‌وێ نیشته‌جێ ده‌بن، ستار ئیبراهیمی باوكی ٦ مانگ به‌رله‌ئێستا به‌هۆی رووداوێكی هاتووچۆوه‌ گیانی له‌ده‌ست داوه‌، ئه‌مه‌ش به‌وته‌ی دایكی محه‌مه‌د شه‌رتی.
حیسامی ته‌مه‌ن 20 ساڵ كه‌ خه‌ڵكی كامیارانه‌ باسیله‌وه‌شكرد هاوڕێیه‌كی دیكه‌شی به‌ ناوی فەرزاد گوده‌رزی خه‌ڵكی كامیاران‌و دانیشتووی جوانڕۆ  له‌رێگای محه‌مه‌د شه‌رتییه‌وه‌ په‌یوه‌ندی به‌رزه‌كانی داعشه‌وه‌ كردووه‌‌و ساڵی رابردوو له‌كه‌ركووك كوژراوه‌.
فەرزاد گوده‌رزی خه‌ڵكی گوندی مێسوراوی كامیاران بووه‌و پێشتر به‌هۆی چالاكی مه‌زهه‌بییه‌وه‌ ده‌ستبه‌سه‌ركراوه‌و سزای ٩ ساڵ زیندانی به‌سه‌ردا سه‌پێندراوه‌، ئه‌و له‌به‌ندیخانه‌ی ره‌جایی شاری كه‌ره‌ج زیندانی بووه‌و  مانگی نیسانی ٢٠١٥ بۆ ماوه‌ی یه‌ك مانگ مۆڵه‌تی چوونه‌ده‌ره‌وه‌ی له‌زیندان پێداروه‌.
دوای هاتنه‌ ده‌ره‌وه‌ی له‌زیندان له‌گه‌ڵ خێزانه‌كه‌ی كه‌ خه‌ڵكی سه‌رپێڵی زه‌هاو بووه‌ چوونه‌ته‌ ناو ریزه‌كانی داعش‌و دوای دوومانگ مانه‌وه‌یان له‌ناو داعش له‌كاتی شه‌ڕكردنی له‌گه‌ڵ هێزه‌كانی پێشمه‌رگه‌ له‌سنوری كه‌ركوك كوژراوه‌.
به‌گوێره‌ی سوفان گروپ، كه‌ دامه‌زراوه‌یه‌كه‌ خزمه‌تگوزاری ستراتیژی هه‌واڵگریی ئه‌منیی بۆ حكومه‌ت‌و رێكخراوه‌كان دابینده‌كات، له‌وكاته‌وه‌ی رێكخراوی ده‌وڵه‌تی ئیسلامیی ناسراو به‌ داعش سه‌ریهه‌ڵداوه‌، له‌نێوان 27 بۆ 31 هه‌زار كه‌س به‌مه‌به‌ستی په‌یوه‌ندیكردن به‌و رێكخراوه‌و گروپه‌كانی دیكه‌ی ناوچه‌كه‌ گه‌شتیان كردووه‌ بۆ سوریاو عیراق.
له‌باره‌ی په‌یوه‌ندی محه‌مه‌د شه‌رتی له‌گه‌ڵ خه‌ڵك، محه‌مه‌د ئه‌فشارو حیسام ده‌ڵێن په‌یوه‌ندییه‌كانی ئاسایی بووه‌و زیاتر له‌گه‌ڵ گه‌نجان تێكه‌ڵ بووه‌.
هه‌روه‌ك پێشتریش دایكی به‌خه‌ندانی وتبوو ئه‌و دوو هاوڕێیه‌شی به‌هه‌مانشێوه‌ ره‌تیده‌كه‌نه‌وه‌ كه‌ پێشتر شه‌رتی له‌ئێران ده‌ستگیركرابێت‌و زیندانی كرابێت.
ئه‌فشار له‌سه‌ر پۆستێكی له‌فه‌یسبووك كه‌ وێنه‌ی محه‌مه‌د شه‌رتی داناوه‌ نوسیویه‌تی " تف تف تف" ئه‌و ده‌ڵێت"هیچ كات بڕوام نه‌ده‌كرد كه‌ نزیكترین دۆستی ده‌ورانی قوتابخانه‌م رۆژێك له‌ رۆژان سه‌ری پێشمه‌رگه‌یه‌كی كورد ببڕێت و ئه‌وه‌نده‌ دڵ ره‌ق بێت".
