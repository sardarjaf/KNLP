بزووتنه‌وه‌ی‌ تاڵیبان له‌ زاری‌ مه‌لا ئه‌خته‌ر مه‌نسوری‌ رابه‌ری‌ بزووتنه‌وه‌كه‌ بڵاویكرده‌وه‌، تا ئه‌وكاته‌ی‌ هێزه‌ بیانییه‌كان له‌ ئه‌فغانستاندا بوونیان هه‌بێت، ئاشتی‌ و ئارامی‌ له‌و وڵاته‌ به‌رقه‌رار نابێت.
بزووتنه‌وه‌كه‌ له‌به‌یاننامه‌یه‌كدا كه‌ به‌بۆنه‌ی‌ هاتنه‌وه‌ی‌ جه‌ژنی‌ قوربان بڵاوكراوه‌ته‌وه‌ ئاماژه‌ی‌ به‌وه‌كردووه‌: "گه‌ر ئیداره‌ی‌ كابول ده‌یه‌وێت شه‌ڕ كۆتایی‌ پێ بێت و ئاشتی‌ جێگه‌ی‌ بگرێته‌وه‌، ئه‌وا پێویسته‌ بوونی‌ سه‌ربازی‌ بیانی‌ له‌و وڵاته‌ كۆتایی‌ پێ بهێنرێت و سه‌رجه‌م ئه‌و رێككه‌وتننامه‌ سه‌ربازییانه‌ هه‌ڵبوه‌شێنرێنه‌وه‌ كه‌ حكومه‌تی‌ ئه‌فغانستان له‌گه‌ڵ وڵاتانی‌ تر واژۆی‌ كردوون".
پێشتر هه‌ریه‌كه‌ له‌ حكومه‌تی‌ كابول و واشنتۆن رێككه‌وتننامه‌یه‌كی‌ سه‌ربازییان له‌نێوان خۆیاندا واژۆكرد كه‌ به‌پێی‌ ئه‌و رێككه‌وتننامه‌یه‌ دوای‌ كۆتاییهاتنی‌ پرۆسه‌ سه‌ربازییه‌كانی‌ هێزه‌ هاوپه‌یمانه‌كان له‌ ئه‌فغانستان له‌ ساڵی‌ رابردوودا، 13 هه‌زار سه‌رباز كه‌ 10 هه‌زاریان ئه‌مریكین له‌و وڵاته‌دا ده‌مێننه‌وه‌.
سه‌ره‌تای‌ مانگی‌ ته‌مووزی‌ ئه‌مساڵ بزووتنه‌وه‌ی‌ تاڵیبان و حكومه‌تی‌ كابول پرۆسه‌یه‌كی‌ گفتوگۆیان بۆ كۆتاییهێنان به‌ بارگرژییه‌كانی‌ نێوانیان  له‌ وڵاتی‌ پاكستان ده‌ستپێكرد، به‌ڵام ته‌نیا دوای‌ یه‌ك خول و له‌پاش راگه‌یاندنی‌ مردنی‌ مه‌لا عومه‌ر رابه‌ری‌ پێشووی‌ بزووتنه‌وه‌ی‌ تاڵیبان، دانوستانه‌كان تا كاتێكی‌ نادیار دواخران.
