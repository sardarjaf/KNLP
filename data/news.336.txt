وه‌زاره‌تی سامانه‌ سروشتییه‌كانی  حكومه‌تی هه‌رێمی كوردستان وه‌ڵامی په‌رله‌مانتار عه‌لی حه‌مه‌ ساڵح ده‌داته‌وه‌ و به‌ كه‌سێكی بێ ئه‌زموون له‌ پیشه‌سازی نه‌وت و غاز ناوی ده‌بات، ده‌شڵێت: "پۆسته‌كه‌ی خراپ به‌كارهێناوه‌ بۆ ئه‌وه‌ی به‌ ده‌نگی به‌رز ره‌خنه‌ له‌ سیاسه‌ته‌كانی نه‌وت و غازی حكومه‌تی هه‌رێم بگرێت".
له‌ روونكردنه‌وه‌یه‌كی وه‌زاره‌تی سامانه‌ سروشتییه‌كانی حكومه‌تی هه‌رێمی كوردستاندا كه‌ وێنه‌یه‌كی بۆ خه‌ندان نێردراوه‌، تیایدا وه‌ڵامی عه‌لی حه‌مه‌ ساڵح، په‌رله‌مانتاری فراكسیۆنی گۆڕان دراوه‌ته‌وه‌ و له‌سه‌ر فرۆشتنی نه‌وت به‌ پێشه‌كی 10 ملیار دۆلار به‌ گروپێكی خاوه‌نكار.
وه‌زاره‌تی سامانه‌ سروشتییه‌كان ده‌نووسێت: "عه‌لی حه‌مه‌ ساڵح هیچ ئه‌زموونێكی له‌ پیشه‌سازی نه‌وت و غازدا نیه‌، به‌ڵام پۆسته‌كه‌ی خۆی به‌ خراپی به‌كارهێناوه‌ بۆ ئه‌وه‌ی به‌ ده‌نگی به‌رز ره‌خنه‌ له‌ سیاسه‌ته‌كانی نه‌وت و غازی حكومه‌تی هه‌رێم بگرێت".
ده‌شڵێت: "هه‌رچه‌نده‌ ئه‌و به‌ (حاسبه‌) ناوی ده‌ركردووه‌، به‌ڵام باس له‌ كۆمه‌ڵه‌ ژماره‌یه‌كی ناڕاست ده‌كات كه‌ هیچ ده‌ره‌نجامێكیان لێ ناكه‌وێته‌وه‌، ئه‌مه‌ش له‌ هه‌وڵێكدا بۆ چه‌واشه‌كردنی رای گشتی و له‌ پێناو مه‌به‌سته‌ سیاسیه‌كانی خۆیدا".
له‌ چه‌ند مانگی رابردوودا په‌رله‌مانتار عه‌لی حه‌مه‌ ساڵح، كه‌ ئه‌ندامی لیژنه‌ی نه‌وت و غازه‌ له‌ په‌رله‌مانی كوردستان، به‌رده‌وام فشاری خستووه‌ته‌ سه‌ر وه‌زاره‌تی سامانه‌ سروشتیه‌كان بۆ مامه‌ڵه‌ كردن له‌گه‌ڵ گروپێك له‌ خاوه‌نكار كه‌ ئاماده‌یی خۆیان ده‌ربڕی بوو بۆ هاوكاریكردنی حكومه‌تی هه‌رێمی كوردستان به‌ بڕی 10 ملیار دۆلار پێشه‌كی یان قه‌رز له‌ به‌رامبه‌ر فرۆشتنی نه‌وتدا.
ئه‌و خاوه‌نكارانه‌ بانگه‌شه‌ی ئه‌وه‌یان ده‌كرد كه‌ ده‌ستیان ده‌گات به‌ بڕێكی زۆری پاره‌ی تایبه‌تی كه‌سێكی زۆر ده‌وڵه‌مه‌ندی وڵاتانی كه‌نداو.
به‌ڵام پێده‌چوو به‌ڕێز عه‌لی حه‌مه‌ ساڵح كۆشش و لێكۆڵینه‌وه‌ی خۆی نه‌كردبێت له‌سه‌ر ئه‌م خاوه‌نكارانه‌ چونكه‌ پاش لێكۆڵینه‌وه‌ی زیاتر نه‌توانرا بانگه‌شه‌كانیان و به‌ڵگه‌نامه‌كانی باوه‌ڕپێكردنیان دووپات بكرێته‌وه‌.
به‌ڕێز عه‌لی حه‌مه‌ ساڵح به‌رده‌وام فشاری له‌ به‌رپرسانی وه‌زاره‌تی سامانه‌ سروشتیه‌كان ده‌كرد بۆ بینینی ئه‌م كۆمه‌ڵه‌ خاوه‌نكاره‌.
له‌ وه‌ڵامدا، به‌رپرسانی وه‌زاره‌تی سامانه‌ سروشتیه‌كان چه‌ندین جار داوایان له‌ به‌ڕێز عه‌لی حه‌مه‌ ساڵح كرد كه‌ به‌ڵگه‌نامه‌كانی باوه‌ڕپێكردنیان دووپات بكاته‌وه‌ تاكو به‌ ته‌واوه‌تی بزانن له‌گه‌ڵ كێدا كۆ ده‌بنه‌وه‌ و ئیحراجیی دروست نه‌بێت.
هه‌موو جارێك به‌ڕێز عه‌لی حه‌مه‌ ساڵح وه‌زاره‌تی سامانه‌ سروشتیه‌كانی دڵنیا ده‌كرده‌وه‌ سه‌باره‌ت به‌ به‌ڵگه‌نامه‌كانی باوه‌ڕپێكردنی ئه‌و خاوه‌نكارانه‌ و ده‌رباره‌ی بوونی ئه‌و بڕه‌ پاره‌یه‌ هه‌رچه‌نده‌ هیچ به‌ڵگه‌نامه‌یه‌كی دارایی و به‌ڵگه‌نامه‌ی تر بۆ پشتگیركردن له‌ بانگه‌شه‌كانی ده‌سته‌به‌ر نه‌كران.
پاشان به‌ڕێز عه‌لی حه‌مه‌ ساڵح به‌ وه‌زاره‌تی سامانه‌ سروشتیه‌كانی راگه‌یاند كه‌ رازی نه‌بوونی وه‌زاره‌تی سامانه‌ سروشتیه‌كان بۆ بینینی ئه‌و خاوه‌نكارانه‌ له‌وانه‌یه‌ له‌به‌ر ئه‌وه‌ بووبێت كه‌ پێشنیاره‌كه‌ له‌وه‌وه‌ هاتووه‌ وه‌ك ئه‌ندامێكی بزووتنه‌وه‌ی گۆڕان و به‌مه‌ش وه‌زاره‌تی سامانه‌ سروشتیه‌كانی به‌ ته‌ره‌فگیر له‌قه‌ڵه‌م ده‌دا.
به‌ڵام بۆ پیشاندانی نیازپاكی به‌رامبه‌ر به‌ به‌ڕێز عه‌لی حه‌مه‌ ساڵح و دڵنیاكردنه‌وه‌ی كه‌ وه‌زاره‌تی سامانه‌ سروشتیه‌كان پیشه‌ییه‌ و ته‌ره‌فگیری سیاسی ناكات له‌ رێبازیدا بۆ ئه‌نجامدانی كار، وه‌زاره‌تی سامانه‌ سروشتیه‌كان به‌ نابه‌دڵیه‌وه‌ چاوی كه‌وت به‌ كۆمه‌ڵه‌ خاوه‌نكاره‌ هاوڕێكه‌ی به‌ڕێز عه‌لی حه‌مه‌ ساڵح له‌ له‌نده‌ن.
كۆبوونه‌وه‌كه‌ له‌ چه‌ند ژوورێكی به‌كرێگیراودا ئه‌نجامدرا نه‌ك له‌ نووسینگه‌یه‌كی ره‌سمیی خاوه‌نكاره‌كاندا چونكه‌ له‌ راستیدا نه‌یانبوو.
وه‌زاره‌تی سامانه‌ سروشتیه‌كان جه‌ختی كرده‌وه‌ له‌وه‌ی كه‌ راوێژكاره‌ یاساییه‌ نێوده‌وڵه‌تیه‌كه‌ی ئاماده‌ ده‌بێت.
خاوه‌نكاره‌كان خۆیان وه‌ك نوێنه‌ری به‌رژه‌وه‌ندیه‌ داراییه‌كانی كه‌سێكی ده‌وڵه‌مه‌ندی كه‌نداو ناساند، به‌ڵام نه‌یان توانی بیسه‌لمێنن.
به‌ وه‌زاره‌تی سامانه‌ سروشتیه‌كانیان راگه‌یاند، بۆ ئه‌وه‌ی مامه‌ڵه‌یه‌كی پاره‌ی پێشوه‌خت به‌ بڕی 10 ملیار دۆلار له‌ به‌رامبه‌ر هه‌نارده‌ی نه‌وتی خاودا مسۆگه‌ر بكه‌ن، پێویسته‌ یه‌كه‌مجار حكومه‌تی هه‌رێمی كوردستان بڕی ملیار و نیوێك دۆلار بخاته‌ سه‌ر حسابی بانكیی ئه‌و خاوه‌نكارانه‌.
سه‌ره‌ڕای ئه‌مه‌، خاوه‌نكاره‌كان داوای داشكاندنیان كرد به‌ بڕی 30 دۆلار بۆ هه‌ر به‌رمیلێكی نه‌وتی خاوی هه‌رێمی كوردستان.
ئه‌م مه‌رجانه‌ ده‌ستبه‌جێ بووه‌ جێی گومانی به‌رپرسانی وه‌زاره‌تی سامانه‌ سروشتیه‌كان و پاش كه‌مێك كۆتاییان به‌ كۆبوونه‌وه‌كه‌ هێنا به‌بێ هه‌بوونی هیچ به‌رنامه‌یه‌ك بۆ درێژه‌دان به‌و بابه‌ته‌.
له‌وه‌ ده‌چوو به‌ڕێز عه‌لی حه‌مه‌ ساڵح نیگه‌ران بوو بێت له‌و بڕیاره‌ی وه‌زاره‌تی سامانه‌ سروشتیه‌كان و جارێكی تر سوور بوو له‌سه‌ر ئه‌وه‌ی كه‌ ئه‌و خاوه‌نكارانه‌ بوونیان هه‌یه‌ و پاره‌شیان به‌ده‌سته‌، بۆیه‌ وه‌ك به‌هه‌ڵه‌ لێك تێگه‌یشتن لێكی دایه‌وه‌.
پاشان وه‌زاره‌تی سامانه‌ سروشتیه‌كان ده‌ستی كرد به‌ پرۆسه‌ی لێكۆڵینه‌وه‌كردن له‌ به‌ڵگه‌نامه‌كانی باوه‌ڕپێكردن و پێشینه‌ی ئه‌و كۆمه‌ڵه‌ خاوه‌نكاره‌ – پرۆسه‌یه‌ك كه‌ به‌ڕێز عه‌لی حه‌مه‌ ساڵح وه‌زاره‌تی سامانه‌ سروشتیه‌كانی لێ دڵنیا كردبووه‌وه‌ كه‌ خۆی ئه‌نجامی داوه‌ پێش ئه‌وه‌ی وه‌زاره‌تی سامانه‌ سروشتیه‌كان رازی بێت به‌ كۆبوونه‌وه‌كه‌.
•    هیچ به‌ڵگه‌یه‌ك نه‌بوو كه‌ ئه‌و گروپه‌ به‌ناو خاوه‌نكاره‌ پشتگیریان ده‌كرێت له‌لایه‌ن پاره‌ی راسته‌قیه‌نه‌ی هیچ كه‌سێكه‌وه‌.
•    هیچ یه‌كێك له‌ ئه‌ندامانی گروپه‌كه‌ ئه‌زموونێكی زانراویان نیه‌ له‌سه‌ر بازرگانی یان دارایی نه‌وت له‌به‌رئه‌وه‌ بێ هیوایانه‌ شیاو ده‌رنه‌چوون.
•    ئه‌ندامێكی تری ئه‌و گروپه‌ په‌یوه‌ندی كاری هه‌یه‌ له‌گه‌ڵ پیشه‌سازیه‌كی بواری به‌رگری له‌ ئه‌مریكا، و لانی كه‌م هه‌شت داوای یاساییی له‌لایه‌ن چه‌ند شه‌رێكێكی پێشووی كاره‌وه‌ له‌ دژی تۆماركراوه‌.
له‌به‌ر رۆشنایی لێدوانه‌ چه‌واشه‌كاره‌كانی ئه‌م دواییه‌یدا، پێده‌چێت ئیتر كاتی ئه‌وه‌ هاتبێت كه‌ به‌ڕێز عه‌لی حه‌مه‌ ساڵح چاو بخشێنێته‌وه‌ به‌ توانست و كه‌فائه‌ت و ده‌ستپاكی و ساویلكه‌یی خۆیدا و بۆ رای گشتی روونبكاته‌وه‌ بۆچی داكۆكی كردووه‌ له‌وه‌ی كه‌ وه‌زاره‌تی سامانه‌ سروشتیه‌كان هه‌ستێت به‌ ئه‌نجامدانی مامه‌ڵه‌یه‌كی دارایی له‌گه‌ڵ ژماره‌یه‌ك له‌ خاوه‌نكاری گوماناویدا – چه‌ند مامه‌ڵه‌یه‌ك كه‌ له‌وانه‌بوو چه‌ندین ملیار دۆلار له‌سه‌ر وه‌زاره‌تی سامانه‌ سروشتیه‌كان بكه‌وێت و ببوایه‌ته‌ مایه‌ی له‌كه‌داركردنی پایه‌ی نێوده‌وڵه‌تی وه‌زاره‌ت و به‌فێڕۆدانی كاتی حكومه‌ت.
پێویسته‌ روونی بكاته‌وه‌ چۆن چاوی به‌و كۆمه‌ڵه‌ خاوه‌نكاره‌ كه‌وتووه‌.
به‌ڕێز عه‌لی حه‌مه‌ ساڵح هیچ ئه‌زموونێكی له‌ پیشه‌سازی نه‌وت و غازدا نیه‌ به‌ڵام پۆسته‌كه‌ی خۆی به‌ خراپی به‌كارهێناوه‌ بۆ ئه‌وه‌ی به‌ ده‌نگی به‌رز ره‌خنه‌ له‌ سیاسه‌ته‌كانی نه‌وت و غازی حكومه‌تی هه‌رێم بگرێت.
هه‌رچه‌نده‌ ئه‌و به‌ "حاسبه‌" ناوی ده‌ركردووه‌، به‌ڵام باس له‌ كۆمه‌ڵه‌ ژماره‌یه‌كی ناڕاست ده‌كات كه‌ هیچ ده‌ره‌نجامێكیان لێ ناكه‌وێته‌وه‌، ئه‌مه‌ش له‌ هه‌وڵێكدا بۆ چه‌واشه‌كردنی رای گشتی و له‌ پێناو مه‌به‌سته‌ سیاسیه‌كانی خۆیدا.
هه‌روه‌ها به‌ڕێز عه‌لی حه‌مه‌ ساڵح سووربوونی خۆی پیشانداوه‌ له‌ فشاركردن بۆ رازیكردنی وه‌زاره‌تی سامانه‌ سروشتیه‌كان بۆ دروستكردنی پاڵاوگه‌یه‌ك له‌ نزیك ده‌ریاچه‌ی دوكان.
پاش ره‌چاوكردنێكی پیشه‌وه‌رانه‌، ئه‌م جۆره‌ پاڵاوگه‌یه‌ له‌سه‌ر بنه‌مای ژینگه‌یی و ئابووری دروست خراوه‌ته‌ ژێر لێكۆڵینه‌وه‌وه‌.
به‌ڵام به‌ڕێز عه‌لی حه‌مه‌ ساڵح هێشتا بانگه‌شه‌ی ئه‌وه‌ ده‌كات كه‌ ئه‌م لێكۆڵینه‌وه‌یه‌ له‌سه‌ر بنه‌مای ته‌ره‌فگیری سیاسی ئه‌نجامدراوه‌.
له‌وانه‌یه‌ پێویست بكات به‌ڕێز عه‌لی حه‌مه‌ ساڵح روونی بكاته‌وه‌ بۆچی هێند پشتگیری له‌و پرۆژه‌ی پاڵاوگه‌یه‌ ده‌كات كه‌ ده‌شێت ببێته‌ مایه‌ی زیانگه‌یاندن به‌ ژینگه‌ و و هیچ مانایه‌كه‌ی داراییشی بۆ حكومه‌تی هه‌رێمی كوردستان نیه‌.
كه‌واته‌ له‌ به‌رژه‌وه‌ندی كێ هه‌ڵسوكه‌وت ده‌كات؟
وه‌ك ئه‌ندامێكی لیژنه‌ی نه‌وت و غاز، به‌ دڵنیاییه‌وه‌ به‌ڕێز عه‌لی حه‌مه‌ ساڵح به‌رپرسیارێتی له‌سه‌ر شانه‌ به‌رامبه‌ر هاوڵاتیانی كوردستان بۆ ئه‌وه‌ی شه‌فاف بێت ده‌رباره‌ی ئه‌و هۆكارانه‌ی له‌ پشت چالاكیه‌كانیه‌وه‌یه‌تی له‌ په‌یوه‌ندیدا به‌ نه‌وت و غازه‌وه‌.
وه‌زاره‌تی سامانه‌ سروشتیه‌كان هه‌میشه‌ ده‌رگای كراوه‌ بووه‌ بۆ په‌رله‌مانتاره‌ به‌ڕێزه‌كان به‌ تایبه‌تی ئه‌ندامانی لیژنه‌ی نه‌وت و غازی په‌رله‌مانی كوردستان.
پێمان باش بوو كه‌ به‌ڕێز عه‌لی حه‌مه‌ ساڵح پێش ئه‌وه‌ی لێدوانی چه‌واشه‌كارانه‌ بدات و رای گشتی به‌ هه‌ڵه‌دا به‌رێت، پرسیاره‌كانی ئاراسته‌ی وه‌زاره‌ت بكردایه‌ بۆ ئه‌وه‌ وه‌ڵامی راست و دروستی ده‌ست بكه‌وێت.
