دوای ئەوەی هەفتەی ڕابردوو لەوڵاتی فەڵەستین كۆتایی بەدووەمین پاڵەوانێتی قودس-ی نێودەوڵەتی هات، كاتێك هەردوو هەڵبژاردەی فەڵەستین و تونس گەیشتنە یاری كۆتایی ئەم پاڵەوانێتیە.
ئەم پاڵەوانێتیە بە بەشداریكردنی 9 هەڵبژاردە بەڕێوەچوو و بەسەر سێ كۆمەڵە دابەشكران، لەهەر كۆمەڵێك یەك هەڵبژاردە بۆ چوارگۆشەی زێڕین سەردەكەون لەگەڵ باشترین تیپ-ی خاوەن پلەی دووەم.
ئەوەی گرنگ بێت لەم پاڵەوانێتیە، بەشداریكردنی هەڵبژاردەی كوردستانە، چونكە بۆ یەكەمجار لەمێژووی خۆیدا هەڵبژاردەی كوردستان بەفەرمی بەشداری لەپاڵەوانێتیەكی نێودەوڵەتی دەكات، كە لەژێر سەرپەرشتی یەكێتی تۆپی پێی نێودەوڵەتی بەڕێوە بچێت.
لەگەڵ ئەوەی هەڵبژاردەی كوردستان لەم یارییە تووشی دۆڕان هات، بەڵام توانی پلەی سێیەمی ئەم پاڵەوانێتیە بەدەستبهێنێت ئەمەش دەبێتە دەستكەوتێكی مەزن بۆ كوردستان، كە لەیەكەم بەشداری نێودەوڵەتیدا ئەم پلەیە بەدەستدەهێنێت، هەرچەندە زۆربەی یاریزانەكانی ئەم هەڵبژاردەیە یاریزانی لاون و دواڕۆژێكی گەش چاوەڕوانیان دەكات.
لەگەڵ بەدەستهێنانی ئەم دەسكەوتە لەیەكەم پاڵەوانێتی نێودەوڵەتیدا، كوردستان لەم پاڵەوانێتیە چەندین دەسكەوتی تری بەدەستهێنا، ئەویش لەیارییە فەرمییەكان تەنیا ئاڵای كوردستان و مارشی نیشتمانی كوردستان لێدەدرا (ئەی ڕەقیب) و هەروەها لەگشت پرۆتۆكۆلەكان وەكو وڵاتێك مامەڵە لەگەڵ شاندی كوردستان دەكرا و سەرۆكی فەڵەستین و وەزیری دەرەوەی ئەم وڵاتە پێشوازی لەشاندی هەڵبژاردەی كوردستان كرد و هەروەها سەرۆكی یەكێتی تۆپی پێی و سەرۆكی لیژنەی ئۆڵۆمپی فەڵەستین لیوا جەبریل ڕەجوب لەچەندین لێدوانی جیاواز دا تەئكیدی لەوە كردەوە، كە لەلای ئەوان هەڵبژاردەی كوردستان هەڵبژاردەیەكی فەرمییە و وەكو وڵاتێك مامەڵەی لەگەڵ دەكەن، بەڵام گرنكترین دەسكەوت، كە كوردستان لەم پاڵەوانێتیە بەدەستیهێنا، ئەوەیە كە بەبڕیاری وڵاتی فەڵەستین لەسەرەتای پاڵەوانێتیەكە تا كۆتایی وێنەی سەرۆك مەسعود بارزانی سەرۆكی هەرێمی كوردستان و بەڕێز جەلال تاڵەبانی سەرۆك كۆماری عێراق لەگشت یاریگاكانی ئەم وڵاتە بەرزبكرێتەوە وەكو ڕێزلێنانێك لەم دوو سەركردە كوردە ماندوو نەناسە.
دەبێت دەستخۆشی و ستایشی دەستەی ڕاهێنەران و دەستەی پزیشكی و ڕاگەیاندن و كارگێڕی هەڵبژاردەی كوردستان بكەین، كە توانیان بەباشترین شێوە ئەركی خۆیان جێبەجێ بكەن و پەیامی خۆیان بەجیهان بگەیەنن.
