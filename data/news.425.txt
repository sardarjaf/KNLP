سەرۆکی حکومەت مۆڵەتەکەی ئەنجومەنی پارێزگای سلێمانی بەبێ مانا وەسف دەکات، سەرۆکی ئەنجومەنی پارێزگای سلێمانیش رایدەگەیەنێت"ناکەونە وەڵام و وەڵامکاری لەگەڵ حکومەت، چاوەڕوانی وەڵامی رەسمی دەکەن" و دەشڵێت"کاتمان بۆ حکومەت داناوە، چونکە سلێمانی بێ ئاو دەبێت و ژیانی گشتی دەکەوێتە مەترسییەوە".
لەوەڵامی نووسراوەکانی ئەنجومەنی پارێزگا کە ئاڕاستەی ئەنجومەنی وەزیرانی ھەرێمی کوردستانی کردووە، نێچیرڤان بارزانی سەرۆکی حکومەت لەلێدوانێکی رۆژنامەوانیدا لەسلێمانی، رایگەیاند: مۆڵەتدان بەحکومەت بۆ جێبەجێکردنی لامەرکەزیەت مانایەکی نییە.
وتیشی:"لەنووسراوەکانماندا داوای وەڵامی یەکلاکەرەوەمان لەحکومەت کردووە، بەڵێ کاتمان بۆ حکومەت دیاریکردووە، چونکە ھێڵی ئاوی یەک و دووی سلێمانی-دووکان دەوەستێت، لەگەڵ رێزماندا بۆ حکومەت ھەرشتێک سەقفی زەمەنی یان پارەکەی دیاریکراو نەبێ یاخود لەکاتی خۆیدا جێبەجێنەکرێت، ئەگەر جێبەجێش بکرێت ئەو سوودەی نابێت".
سەرۆکی ئەنجومەنی پارێزگای سلێمانی جەختیکردەوە، کە"بەکۆی دەنگی ئەندامانی ئەنجومەنی نەخشەرێگایەکیان داناوە، بۆئەوەی نووسراو بۆ لایەنە پەیوەندیدارەکان بکەن، بەدەستی نووسراوەکان گەیەنراوەتە ئەنجومەنی وەزیران و داواکراوە لەماوەی ١٥رۆژدا وەڵامی یەکلاکەرەوەی سەبارەت بەخزمەتگوزارییەکانی سلێمانی بدرێتەوە، چونکە وردە وردە ژیانی گشتی دەکەوێتە بەردەم ھەڕەشەو مەترسییەوە".
راشیگەیاند:"ئەگەر نووسراوەکان سەرینەگرت، ئەوکاتە چەند ھەنگاوێک دەگرینەبەر( دانیشتنی رووبەڕوو لەگەڵ لایەنە پەیوەندیدارەکان دەکەین، پەنا بردن بۆ داواکاری گشتی، کەمپینی میدیایی)، ئەگەر ئەو ھەنگاوانەش شکستیھێنا، ئەوکاتە لامەکەزیەتی جێبەجێ دەکەن و خۆمان بڕیاری یەکلاکەرەوە دەدەین".
