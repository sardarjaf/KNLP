باراك ئۆباما سەرۆكی ویلایەتە یەكگرتووەكانی ئەمریكا ناردنی دووسەدو پەنجا سەربازی دیكەی وڵاتەكەی بۆ سوریا راگەیاند، كە زۆربەیان هێزی تایبەتن بۆ هاوكاریكردنی هێزە ناوخۆییەكانی سوریا بەتایبەت كوردەكان.
ئۆباما لەسەردانەكەیدا بۆ ئەڵمانیا دوای گەشتەكەی كە بۆ رۆژهەڵاتی ناوەڕاست و ئەڵمانیا ئەنجامیدا، رایگەیاند، هاوكاری زیاترم پەسەند كرد بۆ هێزەكانی عێراق لەدژی داعش و بڕیارمداوە كە هاوكارییەكان زیاتر بكرێت بۆ پاڵپشتی ئەو هێزە لۆكاڵیانەی لەدژی تیرۆریستەكانی داعش شەڕ دەكەن، ژمارەیەكی كەم لەهێزی ئۆپەراسیۆنی تایبەت لەئێستادا لە سوریان و شارەزاییان چارەنووسسازە بۆ هێزە لۆكاڵییەكان كە داعشیان لەو ناوچانە دەركردووە، لەبەر ئەو سەركەوتنانە بڕیاری ناردنی دووسەدو پەنجا سەربازی ترم داوە، لەوانە هێزی تایبەت.
هاوكارییەكانی ئەمریكا لەكاتێكدایە كە ڕوسیا هێزی سەربازی ناردووەتە باكووری سوریا، بۆ هاوكریكردنی ئەو هێزە كوردییەی كە بەرپرسیارێتی ئاسایشی باكوری سوریای لەئەستۆ گرتووە.
كۆشكی كرملین ڕاگەیەندراوێكی فەرمیی بڵاوكردەوە، كە تێیدا ئەوە خراوەتەڕوو، وڵاتەكەی بڕیاریداوە هاوكاری كورد لەباكوری سوریا بكات لەڕووی سەربازی‌و پڕچەككردنیانەوە، كرملین ئەوەشی ئاشكراشیكردووە كە دوای هاوكاریكردنی كوردی سوریا، مۆسكۆ بڕیاری ئەوەشی داوە هاوكاری كورد بكات لەچوارچێوەی كۆماری عێراق.
