خۆسێ مۆرینهۆی پورتوگالی و ڕاهێنەری پێشووی یانەی چێلسی ئینگلیزی ڕایگەیاند، دوای کۆتایی هاتنی ئەم وەرزە ڕاستەوخۆ ئەرکی ڕاهێنەرایەتی کردنی یانەیەک دەگرێتە ئەستۆ، بێ ئەوەی ناوەکەی ئاشکرا بکات.
لەلێدوانێکیدا بۆ ڕۆژنامەی 'O jogo Today'ی پورتوگالی، خۆسێ وتی: "ئەتوانم دڵنیاتان بکەمەوە کە دوای کۆتایی هاتنی ئەم وەرزە دەست بەکار دەبم، ئۆفەرێکی زۆر باش لەبەردەممدایە".
وتیشی: "پێویستە بەباشی بیر لەسەر داهاتوو بکەمەوەو بڕیارێکی گونجاو بدەم، لە هاوینی داهاتوودا و دوای کۆتایی هاتنی یارییەکان، هەمووتان دەزانن پەیوەندی بە چ یانەیەکەوە دەکەم".
سپەیشل وەن ڕوونیشیکردەوە: "تەنها شت کە دەتوانم پێتانی بڵێم ئەوەیە، من نابمە ڕاهێنەری ئیستۆریل و پاچکۆ 'دوو یانەی پورتوگالین'، چونکە هەردووکیان بە وەرزێکی باشدا تێپەڕدەبن و ڕاهێنەرەکانیان ناگۆڕن" وەکو ئاماژەیەک بۆ ئەوەی ئەو یانەیەی کە دەبێتە ڕاهێنەری لە ئێستادا بە حاڵەتێکی خراپدا تێپەڕدەبێت.
