هەواڵى مردنەکەى باوکم زۆر خێرا بڵاو بووەوە.
پیاوێک بە پایسکیلى پێچکەدار و لەسەر پردێکى پێنجمەترییەوە بکەوێتە ناو ئاوێک.
شڵپپپ!!
ئەمە سەیر نایەتە مێشکتەوە؟ ئەگەر بزانى هیچ نەخۆشییەکى دەروونیشى لەگەڵدا نەبووە.
«زاریــــن» سوور هەڵدەگەڕێت.
بزە؛ ئینجا پێکەنینێک لێوەکانى دەکاتەوە، لەبەر ڕووناکیى گڵۆپەکان ددانە سپییەکانى دەبریسکێنەوە.
سەر دادەنوێنن.
دوو کووپ قاوە لە بەردەمیان دانراوە، یەکیان دەخورێتەوە.
یاپراخ خۆشە، بەو مەرجەى سیرى تێدا نەبێت.
لە بەردەرگا دانیشتووین و دڵنیام نیوەڕۆ ماڵە دراوسێکەمان یاپراخیان هەبووە؛ بۆنى سیر لە دەمى ئەو کوڕەیانەوە دێت، کە ساڵى پار لە کۆتاییى وەرزى زستاندا لە ئەورووپا گەڕایەوە؛ ڕێک ئەو کاتەى باوکم بۆ خوارەوە شۆڕ بووەوە.
شڵپپپ!!
لە کاتى گۆکردنى وشەى «دەرد»ـدا«زارین» دیسان بەشێک لە ددانە سپییەکانى دەردەکەونەوە؛ یەکەمجار تووڕەیە و دواتر ناز دەکات.
لە ئاوێنەى هەیوانەکەدا لە خۆت دەڕوانیت.
پاپیۆنى ڕەش دەبەستى.
کڵاو لە سەر دەکەیت.
لە دیوارەکەى پشتتەوە ئەو وێنەیە دیارە، کە برا بچووکەکەت باوەشى بە باوکتدا کردووە و هەمیشە پێدەکەنێت.
کاتێک دایکت تەماشاى دەکات نیگەران دەبێت.
نیگەران دەبیت.
«زارین» نینۆکەکانى دەست و قاچیشى بۆیە دەکات؛ ڕەنگى سوور، لە تەلەفۆنەکەدا وات پێ دەڵێ.
دڵت خۆش دەبێ.
دەڕۆن.
(چەقۆیەکیان لە سکی «زارین» چەقاند.
خوێن لەسەر زەوییە زبرەکە جۆگەلەى بەست.
وەک کەسێک دۆعا بکات کەوتە سەر زەوى، ئەژنۆکانى ڕووشان.
دواى ماوەیەک گوتم بهێڵە من توێژاڵى برینەکانى ئەژنۆت لێ بکەمەوە، بەڵێن بێ ئازارت نەدەم.
نەیهێشت.
لە بەردەم قاوەخانەکەدا بینیم.
لە بەردەم قاوەخانەکەدا بینیمى.
پێکەنى و چاوم کەوتنە سەر ددانە سپییەکانى.
پێش سەڵاو گوتى:
لە مێزى ژمارە پێنج دادەنیشین.
کڵاو لە سەر دەکەمەوە.
دیسان پێم دەڵێ دایگرە.
دایدەگرم.
دەیکەمەوە سەرم.
لە گوتنەوەى ئەم ڕستە فەرمانییە بێزار دەبێ.
من بێزار نابم.
بێدەنگ دەبێت، منیش.
لە بێدەنگیدا دەست بۆ موورووە سپییەکانى ملى دەبات و یەک یەک لە دەزوولەکە دەردەچن.
لەسەر کاشییە لووسەکە تەرزە دەبینم.
لە جوانیى دیمەنەکە سەرم سووڕ دەمێنێ.
کاتێک من دەبینێ دەنکەکان کۆ دەکەمەوە، سەرى سووڕ دەمێنێت.
پێدەکەنێ؛ یانى سوپاس.
من ددانەکانی دەبینم، وەک موورووەکانن.
لە باڵکۆنەکەوە سەیرى خوارەوە دەکەم.
ڕێک سێ زستانە «زارین» مردووە.
هێشتا ڕەنگى نینۆکە بۆیەکراوەکانى لە قاوەخانەکە، کە سوورێکى تۆخ بوون، لە بیرمدایە.
نینۆکەکانیم دەبینین کاتێک دەستى بۆ موورووە سپییەکانى ملى دەبردن؛ ئەوانەى دواجار بچڕان.
ئەو ڕۆژەشم بیر دێتەوە، کە لە تەلەفۆنەکەدا بە دەنگێکى نزم پێى گوتم: «ناتوانم بتبینم.
من نەخۆشم.» خەمبار دیار بوو.
بیرم دێ منیش خەمبار بووم.
لەسەر شەقامێکى گشتى ئۆتۆمۆبیل لێ دەخوڕى.
لەولاتەوە «زارین» دانیشتووە.
خێراتر لەوەى یاسا ڕێگەى داوە دەڕۆیت.
ئەو دەترسێ و پێت دەڵێ:
دایکت لە حەوشە جل هەڵدەخات.
جلەکان بە هۆى سەرماى دوێنێشەوەوە وەک چلوورەیان لێ هاتووە.
بە پایسکیلە پێچکەدارەکەتەوە لە دایکت نزیک دەبیتەوە.
تایەکان دەچنە سەر شەختەیەک و بە پشتدا دەکەویت.
دایکت خەمبار دەبێت.
_ لە هەرزەکاریمدا کچێکى دراوسێى خۆمانم خۆش ویست، نا، پێم وا بوو عاشقى بووم.
گەورە بووم و بۆم دەرکەوت بۆ یەک ساتیش نە خۆشم ویستووە، نە عاشقى بووم، بەڵکو پێى سەرسام بووم.
_ درۆ نەکەم تا ئێستا جگە لە تۆ هیچ کچێکى جوان قسەى لەگەڵدا نەکردووم، بگرە هەر سەیریشى نەکردووم، کچى جوان تەنیا لە تێڤییەوە تەماشایان کردووم؛ كاتێک هەواڵیان خوێندووەتەوە.
بەیانییەک هەڵدەستیت.
خەمباریت.
بە پایسکیلە پێچکەدارەکەتەوە دەچیتە ژوورەکەى تر، نیگەرانتر دەبیت.
وا چاکە پیاسە بکەیت، هیچ نەبێ لە حەوشەکەى خۆتاندا، کە دواى بارانەکە هێشتا بە تەڕى ماوەتەوە و خۆرى پاییز کارى لێ نەکردووە.
دەستى بەر کووپى قاوەکەى بەردەمى کەوت.
بێ ئەوەى قومێکى لێ بخورێتەوە کووپەکە لەسەر مێزەکە لار بووەوە.
هەمووى ڕژا.
«زارین» خەمبار بوو.
پێکەنیم.
تەریق بوومەوە.
ئحێکم کرد و سەرم داخست.
پێم گوت:
دەچیتە بەرانبەر ئاوێنە و دەست بە پرچى درێژتدا دەهێنى.
لە ئاوێنەکەدا کەسێک سەیرت دەکات.
ددانەکانت سپى، بچووک و جوانن.
لە مۆبایلەکەتەوە زەنگ لێ دەدرێ.
وەڵام دەدەیتەوە:
پیاوێکى پیر بە پایسکیلى پێچکەدارەوە دەچێتە سەر پردێک.
کەس لەو ناوەدا نییە.
تایەکان دەخزێن و پیاوەکە دەکەوێتە ناو ئاوەکە.
شڵپپپ!
