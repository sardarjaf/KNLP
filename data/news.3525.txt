كۆبوونه‌وه‌ی گۆڕان و یه‌كگرتوو كۆتاییهات و له‌كۆنگره‌یه‌كی رۆژنامه‌وانیشدا به‌رپرسی مه‌ڵبه‌ندی سلێمانی یه‌كگرتوو رایگه‌یاند"هه‌موو هاووڵاتیان مافی خۆیانه‌ به‌شێوازێكی مه‌ده‌نی داوای مافه‌كانیان بكه‌ن، به‌ڵام دووربێت له‌توندوتیژی" و ده‌شڵێت: وه‌كو یه‌كگرتوو داوای هه‌ڵوه‌شاندنه‌وه‌ی حكومه‌تی‌ هه‌رێم ده‌كه‌ین، چونكه‌ شكستیهێناوه‌.
له‌دوای كۆبوونه‌وه‌ی یه‌كگرتووی ئیسلامی و بزوتنه‌وه‌ی گۆڕان، عوسمان كاروانی، ئه‌ندامی سه‌ركردایه‌تی یه‌كگرتووی ئیسلامی كوردستان، له‌كۆنگره‌یه‌كی رۆژنامه‌وانیدا وتی"ده‌بێت حكومه‌تی هه‌رێمی كوردستان به‌ده‌م داواكاری خۆپیشانده‌ران و فه‌رمانبه‌ران و مامۆستایانه‌وه‌بچێت و كێشه‌كانی خه‌ڵك چاره‌سه‌ر بكات".
سه‌باره‌ت به‌كشانه‌وه‌ و به‌ ئۆپۆسیۆن بوونی بزوتنه‌وه‌ی گۆڕان، به‌رپرسه‌كه‌ی یه‌كگرتوو رایگه‌یاند: ئه‌م حكومه‌ته‌ هێنده‌ پیرۆز نییه‌ و هێنده‌ خزمه‌تی خه‌ڵكی كوردستانی نه‌كردووه‌، بۆئه‌وه‌ی شه‌ڕی له‌سه‌ر مانه‌وه‌ی لایه‌نێكی سیاسی له‌م حكومه‌ته‌ بكه‌ین.
سه‌باره‌ت به‌ هه‌ڵوێستی حزبه‌كه‌ی، عوسمان كاروانی وتی"چی شتێك له‌خزمه‌تی خه‌ڵك و موچه‌خۆران بێت، یه‌كگرتووی ئیسلامی كوردستان له‌ كۆبوونه‌وه‌ی سه‌ركردایه‌تی خۆیدا بڕیاری لێده‌دات".
سه‌باره‌ت به‌ حكومه‌تی هه‌رێم و داواكاری ئه‌وان بۆ پێكهێنانی حكومه‌تی راگوزه‌ر، به‌رپرسه‌كه‌ی یه‌كگرتوو رایگه‌یاند: پێویسته‌ گوڕانكاری له‌م حكومه‌ته‌ی ئێستای هه‌رێم بكرێت و حكومه‌تێكی راگوزه‌ر پێكبهێنرێت.
ده‌رباره‌ی خۆپیشانده‌رانیش، وتی"پشتگیری له‌ خۆپیشاندانی هێمانه‌ی موچه‌خۆران و هاووڵاتیان ده‌كه‌ین، به‌ڵام به‌و مه‌رجه‌ی دوور بێت له‌ كاری توندوتیژی و ئاژاوه‌گێڕی".
