میدیای وەرزشی کوردی بەراوورد بە وڵاتە هاوسێکانی مێژووێکی دووروو درێژی نیە، دیارە داگیرکاری و شۆڕشە یەک لەدوا یەکەکان و خەباتی بێوچانی کورد بۆ سەربەخۆیی و رێگەنەدانی دووژمنان، فاکتەرێکی دیاربوون بۆ کپکردن و سەرهەڵنەدانی هیچ بزاوتێکی رۆشنبیری و میدیایی، بۆیە گەر رۆژنامەی هاوکاری سەردەمی بەعسی لێدەرکەین، دەتوانین بڵێین مێژووی راگەیاندنی کوردی لەو کاتە سەرهەڵدەدات کە باشوور نیمچە ئازادییەکی دەستەبەرکرد، دوای ساڵی (۲٠۱٠) ەش میدیای وەرزشی لە باشوور گۆڕان و گەشەیەکی زیاتری بەخۆیەوە بینی، ئێستا چەندین بڵاوکراوەو کەناڵی تایبەت بە وەرزش هەن، بەڵام ستراتیژو سیاسەتی کارکرنی ئەو کەناڵانە مایەی هەڵوەستە لەسەر کردنن.
ئەوەی لێرەدا گەرەکمە باسى بکەم و تیشکى بخەمە سەر، میدیا وەرزشیەکان و بەشی سپۆرتی ئەو کەناڵانەیە کە ئێستا لە گۆڕەپانەکەدان، ئەگەرچی لەماوەی کارکردنیان ماندووبوونە و خزمەتى بەرچاویشیان کردووە، وەلێ بەدیدى خۆم تا نوکەش نەیانتوانیوە لەگەڵ خەمى وەرزشکاران و واقیعى وەرزشى کوردستان خۆیان بگونجێنن، بەشێوەیەک لایەنى کەم دەبوایە هەر کەناڵەو بەرنامەیەکى هەفتانەی تایبەت بەپرسە نێوخۆییەکانی هەبووایە، نەک پڕۆگرام و ریپۆرتاژی چەند کاتژمێری تایبەت لەسەر خولەکانی ئەوروپاو فرۆشتنەوەی ئەو داتاو زانیاریانەی کە بینەر لە پێشکەشکار زیاتر دەیزانێت، بەشێکیشیان هەر باس ناکەم، چونکە تاقەتی سازکردنی بەرنامەشیان نیە، بۆیە کەناڵەکەیان لە رێگەی فیشەیەکەوە بە کەناڵێکی ئاسمانی وەرزشی دەبەستنەوە!!!
لێرەدا پێویستبوو میدیاکان بە ئەرکی پیشەییانەی خۆیان هەستن و بە بەرنامەی گەرماو گەرم و بەدواداچوون و لێکۆڵینەوەی زانستیانە، زۆرترین گەنگەشە لەسەر ئەو پرسانە بکەن، بۆ ئەوەى لەم رێگەیەوە کەمووکورییەکان دەستنیشان بکرێن و میکانیزم و خاڵەکانی چارەسەریش بدۆزرێنەوە، بەمەش میدیای وەرزشی دەیتوانی دەسکەوتێکى مەزن و شەرەفى برەودانى کایەی وەرزشى بەدەست بێنێت، بۆیە بە پێویستی دەزانم میدیاکان لەسەر پرسە نێوخۆییەکان رکابەربن، نەک رووماڵکردنی یاری ریال و بارسا یا چاوپێکەوتنی یاریزانێکی بیانی کە دڵنیام لەمبارەدا بین ئێن سپۆرت کەمترین دەرفەتی سەیرکردنی بۆ هێشتوونەتەوە!
لە کۆتاییدا بە پێویستی دەزانم لە رێگەی کۆنفرانسێکی فراوانەوە ریفۆڕمێکی گشتی لە میدیای وەرزشی بێتە ئەنجامدان، تاکو کەناڵەکان بە سیاسەت و ستراتیژو ئامانجی کارکردنیاندا بێنەوە، لە جیاتی شیکردنەوەی نازانستی و راپۆڕت و هەواڵە دووبارەکانیان لەسەر (میسی و رۆناڵدۆ) و یانەکانی ئەوروپا کە زۆربەمان زانیاری تەواومان لەسەریان هەیە، هەوڵەکانى خۆیان بخەنە گەڕوو بەهێنانی کەسانى بەرپرس و ئەکادیمی، گەرمترین گفتووگۆ بخەنە سەر شاشەکانیان و کێشە ناوخۆییەکان بوروژێنن و بیکەنە پێشینەی کاریان، چونکە داهاتووى ئێمە بەندە بە وەرزشى کوردستان، نەک ئەوروپاو ئەمریکا!!
