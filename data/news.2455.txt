جێگری سەرۆکی لیژنەی کاروباری پێشمەرگە لەبارەی وادەی خەرجکردنی بڕی ٤١٥ ملیۆن دۆلارەکەی ئەمریکا رونکردنەوە دەدات و رایدەگەیەنێت کە وەزارەت نزیکەی ٥٠ ملیاری کۆمپانیا ناوخۆییەکانی لەلایە و پێکھێنانی لیژنەیەکیش بۆ خەرجکردنی پارەکەی ئەمریکا ئاشکرادەکات.
دلێر ماوەتی جێگری سەرۆکی لیژنەی کاروباری پێشمەرگە لەپەرلەمانی کوردستان لەلێدوانێکدا بەSNNی راگەیاند: بڕیارە ھاوکارییە ماددیەکەی ئەمریکا کەبڕەکەی ٤١٥ ملیۆن دۆلارە لەماوەی ئەم شەش مانگەی کۆتایی ئەمساڵ خەرج بکرێت، لەلایەن وەزارەتی پێشمەرگەوە لیژنەی بۆ پێکھێندراوە بۆئەوەی پۆلێنی پێویست و ئەو بوارانە بکرێت کە بڕیارە پارەکەی بۆ خەرج بکرێت.
جێگری سەرۆکی لیژنەی کاروباری پێشمەرگە، وتیشی: پێدەچێت پارەکەی ئەمریکا نەدرێتە پێشمەرگە، ئەگەر بۆ پێشمەرگەش خەرج بکرێت پێموایە دەدرێتە لیوای یەک و دووی وەزارەتی پێشمەرگە کە لەلایەن ئەمریکییەکانەوە پێکھێنراوە و ژمارەیان نزیکەی ٥ ھەزارکەسە و ھەر خۆشیان راھێنانیان پێکردون.
لەبارەی بڕی قەرزەکەی  وەزارەت کە تائێستا بۆ کۆمپانیاکانی خەرجنەکردوە، دەڵێت: نزیکەی ٤٠ بۆ ٥٠ ملیار دینار قەرزارە و بەشێک لەکۆمپانیاکانیش لەئێستادا کارەکانیان لەگەڵ وەزارەت راگرتووە، بۆیە چاوەڕێدەکرێت بەشێک لەھاوکارییەکی ئەمریکا بدرێتەوە ئەو قەرزانەی وەزارەتی پێشمەرگە.
