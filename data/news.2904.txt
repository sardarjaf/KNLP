ئێوارەی ئەمڕۆ لیژنەی بینینی مانگ لەوەزارەتی ئەوقاف و کاروباری ئایینی، بەھەماھەنگی لەگەڵ وەقفی سوننی عیراقی کۆدەبێتەوەو دوا بڕیار لەسەر مانگی ڕەمەزان دەدات، بەرپرسێکی وەزارەتی ئەوقافیش جەختدەکاتەوە، لە٨٥% ئێوارەی ئەمڕۆ مانگ دەبیندرێت و سبەینێش یەکەم ڕۆژی مانگی ڕەمەزانە.
وتیشی:"دواتریش بێن لەبەردەم لیژنەی بینینی مانگ سوێندی یاسایی بخۆن، کە ئەمەش کارێکی قورسەو ناکرێت، بۆیە چوار تیممان لەناوچەکانی گەرمیان، سلێمانی، باڵەکایەتی و زاخۆ داناوە لەڕێگەی تلسکۆبەوە چاودێری بینینی مانگ دەکەن".
جەختی لەوەشکردەوە، ئەنجامی چاودێریەکە ڕەوانەی وەزارەتی ئەوقاف دەکرێت، وەزارەتیش لەگەڵ وەقفی سوننی عیراق بەھەماھەنگی بڕیار لەسەر یەکەم ڕۆژی ڕەمەزان دەدات.
سەبارەت بەپێشبینی فەلەکناسیەکانیش، مەریوان نەقشبەندی وتی:"وەک خۆم بڕوام بەپێشبینی فەلەکناسیەکان ھەیە، بۆیە ئێوارەی ئەمڕۆ مانگ دەبیندرێت و سبەینێ دوشەممەش یەکەم ڕۆژی مانگی ڕەمەزان دەبێت".
بەگوێرەی ئەو زانیاریانەشی لەلیژنەی باڵای دیاریکردنی سەرەتای مانگەکانی کۆچی لەعیراق بەSNN دراون، "ڕۆژی یەکشەممە پێنجی حوزەیران، کاتژمێر ٤:٥٤ خولەک مانگ ھەڵدێت و تا ڕۆژئاوابون، تەمەنی دەبێتە ١٤ کاتژمێرو ٢٦ خولەک، پاش خۆرئاوابونیش مانگ بۆ ماوەی ١٦ خولەک لەئاسمانی ھەرێم و عیراق دەمێنێتەوە، بۆیە پێدەچێت مانگ بەزەحمەتی ببیندرێت، بەڵام پێشبینیەکان ئەوەیە کە ڕۆژی دووشەممە ٦ی حوزەیران یەکەم ڕۆژی مانگی ڕەمەزانی ساڵی ١٤٣٧ی کۆچیە".
