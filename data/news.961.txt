لە شاری هێرۆشیمای ژاپۆن یادی حەفتا ساڵەی بۆردومانكردنی شارەكە كرایەوە، كە لەلایەن سوپای ئەمریكاوە بە بۆمبی ئەتۆمی خاپوركرا، وەزیری دەرەوەی ئەمەریكاش دەڵێت، ئێمە و روسیا كار بۆ كەمكردنەوەی چەكی ئەتۆمی دەكەین و رێككەوتنی ئەتۆمی ئێرانیش بەشێكە لەو پرۆژەیە.
بە ئامادەبوونی شینزۆ ئابی، سەرۆك وەزیرانی ژاپۆن و نوێنەرانی وڵاتانی جیهان و ئامادەبوونی هەزاران كەس لە پاركی ئاشتیی شاری هێرۆشیمای ژاپۆن، یادی حەفتا ساڵەی كارەساتە ئەتۆمییەكەی ئەو شارە كرایەوە و سەرۆك وەزیرانی ئەو وڵاتەش بەڵێنیدا كار بۆ هێنانەكایەی جیهانێكی بێ ئەتۆم بكات.
لای خۆشیەوە جۆن كیری، وەزیری دەرەوەی ئەمریكا رایگەیاند كە یادی هیرۆشیما، یادەورییەكی گەورەیە بۆ ئەوەی بزانرێت تێچووی جەنگ چەندە، لە هەمان كاتیشدا بایەخی رێككەوتنە ئەتۆمییەكە لەگەڵ كۆماری ئیسلامیی ئێران دەردەخات.
جۆن كیری دەشڵێت، ئەمریكا لەگەڵ رووسیا كار بۆ كەمكردنەوەی چەكی ئەتۆمی دەكات و رێككەوتنی ئەتۆمی ئێرانیش بەشێكە لەو پرۆژەیە.
لە ساڵی هەزارو نۆسەد و چل و پێنج هاری ترومان سی و سێهەمین سەرۆكی ئەمریكا، بڕیاری هێرشی بۆمبی ئەتۆمی بۆ سەر شاری هیرۆشیمای ژاپۆن دەركرد.
