لە دەیەی رابروودا حکومەتی هەرێم لەسەر بوودجەی خۆی و پەرەپێدانی پارێزگاکان سەدان یاریگای بچووکی تایبەت بە یاری تۆپی پێی لە شاری هەولێر دروستکرد، وێڕای کۆمەڵێک تێبینم لەسەر شێوازو کوالێتی و رووبەری یاریگاکان، ئەم هەنگاوەم بە فاکتەرێکی گرنگی بووژانەوەی ژێرخان و بەرەوپێشبردنی تۆپی پێ و پێگەیاندنی لاوی بەهرەدار ئەژمار کرد، تا ئێرە کارەکەی حکومەت لە چوارچێوەی خزمەت و خەمخۆری وەزشکاران خوێندنەوەی بۆ دەکرا.
وەلێ دواتر بڕیارێک هاوکێشەکەی سەراو ژوور کردەوەو نیازی راستەقینەی پشت ئەم پرۆژانەی دەرخست!
حکومەتی هەرێم کە لە وڵاتدا باڵاترین لایەنی جێبەجێکاری یاسایە، بە شێوەیەکی نایاسایی و دوور لە هەموو پرەنسیپێک، هەموو یاریگاکان کە زەوییەکانی موڵکی گشتی بوون، خستە خزمەت رێکخراوێکی سەر بە پارتی فەرمانڕەوا، بەم هۆیەشەوە داهاتە خەیاڵیەکەی ئەو یاریگایانەی ژمارەیان لە (۲٠٠) زیاترە، لەجیاتی بخرێتە سەر خەزێنەی دەوڵەت و دواتر بۆ پرۆژەی وەرزشی یاخود خزمەتی گشتی هاوڵاتیان بەگەر بخرێتەوە، هەمووی خراوەیە گیرفانی ئەو رێکخراوە!!!
خۆشبەختانە دوای ماوەیەکی زۆر باسکردنی لە میدیاو رۆژنامەو ماڵپەرەکان، توانرا ئەم کەیسە بوروژێنرێت، لەمناوەشدا پەرلەمانتار ( سۆران عومەر) کە مێژوویەکی پڕ سەروەری لە بەگژداچوونەوەی گەندەڵی وەرزشی بۆ خۆی تۆمارکرد، بە نووسراوێک سەرۆکایەتی داواکاری گشی لێ ئاگەدار کردەوەو لایەنی ناوبراویش دوای سەلماندنی بەڵگەکان، بڕیاری گەڕانەوەی موڵکایەتی و داهاتی یاریگاکانی بۆ حکومەت و وەزارەتی رۆشنبیری و لاوان دەرکرد.
ئێستا تۆپەکە لە گۆڕەپانی حکومەتی هەرێمدایە، بە جێبەجێکردنی ئەو بڕیارە، دادپەروەری و سەروەری بۆ یاسا دەگەڕێنێتەوەو باری گرانی دارایشی تا ئەندازەیەک پێ لاسەنگ دەکاتەوە، بە دڵنییاییەوە ملنەدان و پشتگوێ خستنیشی، مانای بەردەوامیە لە شەرعیەتدان بە گەندەڵی و بەهەدەردانی سامانی گشتی و بەگەڕخستنی لە پێناو حزب و دەوڵەمەندکرنی کەسانێک کە پیشەیان لوشدانی قووتی خەڵکی هەژارو بێداری ئەم هەرێمەیە.
