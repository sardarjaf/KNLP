پێشه‌کی: هه‌واڵی بیستنی رووادوی کاره‌ساتی شه‌نگال ته‌ئسیری هینده‌ سه‌ختی لێ کردم،که‌ زیاتر له‌ بیست رۆژ  له‌ جێگادا که‌وتم ،  ئازاره‌کانم کرده‌ ئه‌م چیرۆکه‌ وبه‌م نووسینه‌ ده‌ر برێ ، دوای نووسینه‌وه‌ی ئه‌م چیرۆکه‌ هه‌ستم کرد، سه‌ختیه‌کان له‌سه‌ر مێشکم که‌م بووه‌و هه‌ستم به‌ چاک بوونه‌وه‌ کرد.
بۆیه‌ ئه‌م نووسینه‌م له‌ سه‌رووی هه‌موو شتێکه‌وه‌ ته‌نها بۆ خۆم نووسی و نه‌ک بۆ خوێنه‌ر، به‌ڵام بینیم ئه‌م چیرۆک نه‌ک ته‌نها رۆڵی ئه‌ده‌بی هه‌یه‌ ، به‌ڵکو رۆلی ده‌رمانی ئازاری ده‌روونیشی هه‌یه‌ و مرۆڤ ته‌ندروست ده‌کات وبه‌ته‌ندروستی ده‌پارێزێت.
له‌سه‌ر داخوازی هه‌ندێک ه‌ده‌ب دۆست بۆ یه‌کم جار بڵاوی ده‌که‌مه‌وه‌.
بۆ زانیاریش ئه‌م چیرۆکه‌ کراوه‌ته‌ زمانی ئه‌ڵمانی و له‌دانشگای لودڤیک مه‌کسیمیلیه‌نی میونشن کرا به‌سیمینارێک.
له‌گه‌ل پرۆفیسۆر بایه‌ر دۆرفه‌ر. )
له‌قه‌د  پاڵی شاخێکی به‌رز له‌ گوندێکی بچکۆله‌دا.
خه‌ڵکی ئه‌م گونده‌ ‌ئێواران له‌گه‌ڵ یه‌کتردا له‌ حەو‌شه‌ی ماڵی یه‌کێک  به‌ کۆمه‌ڵ کۆده‌بنه‌وه‌ بۆ یه‌کتری قسه‌ ده‌که‌ن و شه‌وانه‌  چیرۆک بۆ یه‌کتری ده‌گێڕنه‌وه‌، زۆربه‌ی چیرۆکه‌کان په‌یوه‌ندی به‌و  شاخه‌وه‌ هه‌یه‌، که‌ گونده‌که‌یان پاڵی پێوه‌و داوه‌.
وا ده‌گێڕنه‌وه‌، که‌ ئه‌م شاخه‌ له‌لای  خه‌ڵکی زۆر پیرۆزه‌، ده‌ڵێن  له‌‌به‌ر ئه‌وه‌ی له‌کتێبه‌ پیرۆزه‌که‌شماندا له‌مه‌سحه‌فی ره‌شدا وا باسی  پیرۆزی ‌ئه‌م شاخه‌ کراوه‌، که‌ به‌ ناوه‌ندی چه‌قی گه‌ردوون داده‌نرێت.
بۆیه‌ خوداش ئێمه‌ی زۆر خۆشویستووه‌، له‌نزیکی خۆیه‌وه‌ ئێمه‌ی جێنشێن کردووه.‌ ئه‌مە به‌خته‌وه‌رییه، کە  خودا به‌ ئێمه‌ی بەخشیوە تا  له‌ نزیکی ئه‌م شاخه‌وه‌ بژین.
ئه‌ڤین له‌ ڕێگادا بوو به‌ره‌و ماڵه‌وه‌، له‌ دوکانه‌ بچکۆله‌که‌ی مام ره‌حیم  پیاز، په‌تاته‌ و ته‌ماته‌ی بۆ دایکی کڕیبوو.
دایکی گوتی: کچم ئه‌وه‌ بۆ زۆرت پێچوو، گوتی: دایه‌ مام ره‌حیم به‌ته‌نیا نه‌یتوانی برنجه‌که‌ به‌رز بکاته‌وه‌ منیش یارمه‌تیم دا.
ئه‌ی بۆ وه‌رت گرت کچم.
دایه‌ ‌ پێی گوتم: که‌  دایكت هه‌موو جارێ، که‌ یاپراخ لێ دەنێت، ئه‌و بۆ ئێمه‌ قاپێک ده‌هێنێت، بیبه‌ و سڵاو  له‌ ماڵه‌وتان بکه‌.
ماڵی ئه‌ڤین وه‌کو هه‌موو ماڵه‌کانی تری ئەو ناوچەیە له‌ قوڕ دروست کرابوو.
پێنچ ژووریان هه‌بوو و ژوورێکی تایبه‌تی هی که‌ره‌که‌یان بوو و حه‌وشه‌یه‌کی زۆر گه‌وره‌شیان هه‌بوو.
ماڵه‌کانی تریش ئاوها حه‌وشه‌ی گه‌وره‌یان هه‌بوو.
ئیتر له‌و حه‌وشه‌ ته‌ماته‌یان له‌به‌ر خۆر وشک ده‌کرده‌وه‌ یان هه‌نجیریان وشک ده‌کرده‌وه‌.
پاش ئەوەی هه‌فته‌یه‌ک خۆر لێی ده‌دا ئیتر کۆیان ئەکردەوەو بۆکاتی پێویست هەڵیان ئەگرت.
جار به‌ جار هاوسێکان هه‌موو له‌ ده‌وری یه‌کتر کۆ ده‌بوونه‌وه‌ و چایان ده‌خوارد و تاکو نیوه‌ شه‌و بۆ خۆیان پێده‌که‌نین و حیکایه‌تیان بۆ یه‌کتر ده‌گێرایه‌وه‌،  یان ده‌عوه‌تی مام خدریان ده‌کرد ئیتر ئه‌و به‌ باڵه‌بانه‌که‌ی و ته‌مووره‌که‌ی  هه‌موویانی سه‌رسام و دڵخۆش ده‌کرد.
مام خدر به‌وه‌ به‌ناوبانگ بوو، ده‌ڵێن ئه‌گه‌ر مام خدر  موزیکی باڵه‌بان و دوایش ‌ موزیکی ته‌موور مان بۆ لێبدات، ئیتر خه‌ڵکی گونده‌که‌ ‌ یه‌ک له‌دوای یه‌ک به‌ره‌و ئه‌و شووێنه‌ ده‌ڕۆیشتن، که‌ مام خدری لێیه‌.
له‌ هه‌مووی سه‌یرتر ئه‌وه‌ بوو، به‌ شتێکی تریش مام خدر ناوبانگی ده‌رکردبوو.
بۆ سبه‌ینێ ، هه‌ر که‌سه‌و‌ باسی  ئه‌وه‌ی ده‌کرد، ماوه‌یه‌که‌ خه‌و نابینێت، به‌ڵام ئه‌و شه‌وه‌ی، گوێیان له‌ موزیکی مام خدر ده‌بێت، ئیتر خه‌و ده‌بینن.
وه‌ خه‌وه‌که‌شیان  خه‌وی زۆر زۆر خۆشه‌.
بۆیه‌ زۆر جار  خه‌ڵکی  به‌تایبه‌ت ده‌هاتن بۆ گوندی ته‌لعوزێر  و مام خدر یان ده‌عوه‌ت ده‌کرد، بۆ ئه‌وه‌ی موزیکی باڵه‌بان وته‌موور یان بۆ لێبدات، تاکو خه‌ڵکی خه‌وی خۆش ببینین.
ئه‌ڤین  هه‌ر کاتێک  که‌مێک کاتی هه‌بێت را ده‌کات بۆ لای ڤیانی براده‌ری.
پێکه‌وه‌ یاری ده‌که‌ن.
ئه‌ڤین  بانگی ڤیانی براده‌ری کرد و له‌ حه‌وشه‌ گه‌وره‌که‌دا یاری خه‌ت خه‌تێنه‌یان دەکرد.
خه‌ت خه‌تێنه‌ یاریه‌کی باوه‌ له‌ ناو منداڵه‌کان.
حه‌وت خانه‌ به‌ ته‌باشیر درووست ده‌که‌ن و دواتر به‌ردێکی پان ده‌‌هێنن و هه‌ریه‌که‌ خانه‌ به‌خانه‌ ده‌ڕوات.
به‌رده‌که‌ فڕێ ده‌درێت بۆ ناو خانه‌یه‌ک و پاشان به‌یه‌ک پێ پاڵ به‌به‌رده‌که‌وه ده‌نێت‌ له‌خانه‌یه‌که‌وه‌ بۆ خانه‌یه‌کی تر دەبڕێت.
به‌و مه‌رجه‌ی نه‌که‌وێته‌ سه‌ر خه‌ته‌کان.
دایکی ئه‌ڤین چێشته‌که‌ی قوڵپی ده‌دا، بۆنی به‌هاراته‌که‌ی ناو چێشته‌کە زۆر خۆش بوو، دایکی ئه‌ڤین بۆ تام کردنی چێشته‌که‌ به‌له‌تێ نانی بچوک تامی کرد، گوتی ئه‌ی خودایه‌ سوپاس بۆ تۆ.
چێشته‌که‌ خۆش ده‌رچووە.
ده‌چێته‌ حه‌وشه‌، ده‌ڵێت: ئه‌ڤین وه‌ره‌وە چێشتەکە ئامادەیە، ڤیان تۆش وه‌ره‌ له‌گه‌ڵمان نان بخۆ..
دایکی ئەڤین چەند جارێی تر خوڵکی ڤیان دەکاتەوە، بەڵام ڤیان ده‌ڵێت: نا، دایکی ئه‌ڤین سوپاس من ده‌ڕۆمه‌وه‌ بۆ ماڵ خۆمان.
دایکی ئه‌ڤین به‌ ڤیان ده‌ڵێت: دەوه‌ره‌ کچم  قاپێک له‌گه‌ل خۆت به‌ره‌.
ئه‌ڤین قاپه‌ چێشته‌که‌ له‌گه‌ڵ ده‌ستی خۆیدا له‌گه‌ڵ ڤیاندا ده‌باته‌وه‌ بۆ ماڵیان.
ئیتر دایکی ڤیان زۆری پێ خۆش ده‌بێت وه‌ به‌خێرهاتنی ئه‌ڤین ده‌کات.
عەلی برای ڤیان به چاوێکی مۆن و زه‌قه‌وه‌ سه‌یری ڤیان ده‌کات.
عەلی برا گه‌وره‌ی ڤیان بوو.
دووساڵ له‌ ڤیان گەو‌ره‌تربوو.
دایکی به‌ ڤیانی گوت: کچم بڕۆ سفره‌که‌ رابخه‌ بۆ نان خواردن.
دایکی ڤیان قاپه‌کانی خسته‌ سه‌ر سفره‌که‌و گوتی: ئه‌مرۆ  خواردنێكی به‌په‌له‌م کردووه‌.
ئه‌وەش تاکه‌ خواردنێکه‌ له‌ دونیا، که‌ خوێ ی تێ ناکرێت و زۆر ته‌ندروسته‌.
ڤیان گوتی:‌ دایکه چییە‌: ئه‌و خواردنه‌ی که‌ تاکه‌ خواردنێکه‌ خۆی تێدا ناکرێت: عەلی به‌ ڤیانی گوت: هه‌ی بێ عەقڵ ئه‌وه‌ خورما و هێلکه‌و رۆنه‌.
كچ هه‌روا بێ عەقڵه‌....
دایک: کوڕم من ئه‌مه ‌ئه‌ڵێم، مه‌رج نیه‌ ئه‌وه‌ی مامۆستا ده‌یڵێت هه‌مووی راست بێت.. فه‌رموون ئه‌وه‌ خواردن و  نانی گه‌رمه‌.
ڤیان تیکه‌یه‌ک له‌خورماو رۆنه‌که‌ ده‌خوات.
ده‌ڵێ زۆر خۆشه‌ دایه‌.
ئه‌وه‌ خوێشی تێدا نیه‌ ئه‌وه‌نده‌ خۆشه‌.
دایکی ده‌ڵێت:  پێم خۆشه‌ به‌دڵته‌.
دایکی ڤیان تیکه‌یه‌ک له‌ خواردنه‌که‌ی ماڵی ئه‌ڤین ده‌دات.
ئای به‌ڕاستی تامی خۆشه‌ و به‌هاراتێکی خۆشیان تێکردووه‌.
باتۆزێ بخه‌مه‌ لاوه‌ بۆ باوکتان، که‌ ئێواره‌ دێته‌وه‌ با تامی ئه‌و چێشته‌ خۆشه‌ بکات.
ڤیان یش تیکه‌یه‌ک له‌ چێشته‌که‌ی ماڵی دایکی ئه‌ڤین ده‌دات.
ئای زۆر زۆر خۆشه‌، دایه‌ تۆش به‌یانی له‌م جۆرە‌ چێشته‌مان بۆ بکه‌.... باشه‌ به‌ سه‌ر چاو  ئه‌ڤینه‌که‌م.
دایکی ڤیان قاپه‌ چێشته‌که‌ی ماڵی ئه‌ڤین له‌ به‌رده‌م عەلی نزیک ده‌خاته‌وه‌ فه‌رموو تۆش ئه‌و چێشته‌ی ماڵی ئه‌ڤین تام بکه‌.
عەلی به‌ مۆنه‌وه‌ ته‌مه‌شا ده‌کات و قاپه‌که‌ له‌به‌رده‌م خۆی دوور ده‌خاته‌وه‌، من چۆن چێشتی ئه‌وان ده‌خۆم، ئه‌ی نازانی؟ ئه‌و ماڵه‌ ئێزیدین و ئێمه‌ موسلمانین چۆن ده‌بێت.
دایک: کوڕم با مامۆستاکه‌شت بڵێ.. ئه‌وه‌ راست نیه‌ خۆی زۆر گوناهبار کرد، ده‌بێت مامۆستاکەتان خۆی پاک بکاته‌وه‌.
دایک: کوڕم گوێ بگره‌.. باش گوێم لێ بگره‌.
دینی ئه‌وان راسته‌ و جوانه‌ بۆ خۆیان و دینی ئێمه‌ش راسته‌و جوانه‌ بۆ خۆمان.
هیچ دینێک له‌ دینێکی تر راستر و باشتر نیه‌.
هه‌ر دینێک یان هه‌ر باوه‌ڕێک بۆ خه‌ڵکی خۆی راسته‌و جوانه‌.
مام رەحیم: دوکانه‌کەی داده‌خات وه‌کو هه‌موو ئێوارانێک له‌ رێگاوه‌ ده‌چێته نانه‌واخانه‌که‌‌‌، نانی گه‌رم ده‌کڕێت و له‌گه‌ڵ ده‌ست خۆیدا ده‌یباته‌وه.
ماڵی مام ره‌حیم وه‌کو هه‌موو خه‌ڵکی گونده‌که‌ له‌ هاویندا شه‌وان له‌ ده‌ره‌وه‌ ده‌خه‌ون.
ئیتر جێگه‌یان راخست و ئه‌ستێره‌کان به‌ئاسمانه‌وه‌ ده‌دره‌و شانه‌وه‌.
شه‌وه‌ و هه‌موو خه‌ڵکی خه‌وتوون‌،  گه‌ڵای داره‌کان به‌ بایه‌کی فێنک ده‌له‌رێته‌وه‌، ئه‌ستێره‌کان له‌ ئاسماندا رۆشنای خۆیان به‌سه‌ر خه‌ڵکی گونده‌که‌دا دابه‌ش ده‌که‌ن و بۆ هه‌موویان ده‌دروشێنه‌وه‌.
مانگاکان خه‌ویان لێکه‌وتووه‌، مریشک ومه‌ڕه‌کانیش خه‌ویان لێکه‌وتووه‌، ئه‌سپ و که‌ره‌کانی گونده‌که‌ش له‌ ناو شرینی خه‌ودان.
وه‌کو بڵێی خه‌ڵکی گوندی ته‌ل عوزێر  زۆر دڵیان خۆشبێت و به‌شی ئاژه‌‌ڵه‌کانشیان دابێت.
سه‌گه‌کانی گونده‌که‌ش رێزی خاوه‌نه‌کانیان ده‌گرن، ده‌زانن کاتی خه‌وه‌ تاکو خۆر هه‌ڵدێ ده‌نگی وه‌ڕینیان لێوه‌ نایه‌ت.
دیتمه‌ر شاری میونشن راست ده‌کات، ده‌ڵێت(تۆ خۆشی خۆت له‌گه‌ل ئاژه‌ڵه‌که‌ی ماڵه‌کتدا دابه‌ش بکه‌یت،  ماڵه‌که‌ت دوو جار پڕ ده‌بێت له‌ خۆشی).
هه‌موو له‌ خه‌وێکی قووڵدان..... گوند هێمن و ئارام.
له‌ ناکاو قیژه‌یه‌ک به‌رز بۆوه‌.
دوای هاوارێکی تر و  قیژه‌یه‌کی تر و هاوارێکی تر.
له‌و سه‌ری گونده‌که‌وه‌ قیژه‌یه‌کی تر و هاوارێکی تر له‌م سه‌ری گونده‌که‌وه‌ هاوارێکی تر له‌م سه‌ری تره‌وه‌ قیژه‌یه‌کی تر و قیژه‌ له‌دوای قیژه‌ و هاوار له‌دوای هاوار، قیژه‌کان هێنده‌ به‌رز بوونه‌وه‌ هێنده‌ به‌رزبوونه‌وه، قیژه‌ بوو به‌قیژه‌یه‌کی تر و قیژه‌ و قیژه‌کردن هه‌مووی گرته‌وه‌.
خه‌ڵکی ڕایان ده‌کرده‌ سه‌ربان  و ده‌هاتنه‌ خواره‌وه‌ .
بۆ خواره‌وه‌ بۆ سه‌ربان و بۆ خواره‌وه‌ بۆ سه‌ربان بۆ خواره‌وه‌.
منداڵ باوه‌شی  به‌دایکیدا ده‌کات و باوه‌ش به‌باوکیدا ده‌کات و هه‌موو باوه‌ش  به‌یه‌کتریدا ده‌که‌ن.
هاوسێکان بۆ لای یه‌کتری راده‌که‌ن، که‌س نازانێت چی بکات.
قیژه‌کان بوون به‌ته‌قه‌کردن و الله‌ ئه‌کبەر و ته‌قه‌کردن الله و ‌ئه‌کبەر... قیژه‌کان بوون به‌ته‌قکردن و الله‌ ئه‌کبر و ته‌قه‌کردن الله‌ئه‌کبر ... قیژه‌کان بوون به‌ته‌قکردن و الله‌ ئه‌کبر و ته‌قه‌کردن الله‌ئه‌کبر.... ده‌نگی ده‌رگای ماڵی مام ره‌حیمیان به‌ شه‌ق شکاند.
هاتن به‌جلێكی ڕه‌شه‌وه‌  و ریشێکی زۆر درێژه‌وه‌ زۆر به‌توڕه‌یی بە عەرەبی گوتی: ئه‌مه‌ کۆڵانی موسلمانه‌کانه‌ مه‌ترسن،  ئه‌م کۆڵانه‌ کافر نیه‌ و ئێمه‌ کافره‌کان سه‌رده‌بڕین و ئاڵتون و پاره‌ کچه‌کانیان غه‌نیمه‌یه‌، بۆ خۆمان ده‌به‌ین.
به‌هاواره‌وه‌ چه‌ند هه‌نگاوێک ڕۆیشتن جه‌ماعه‌ته‌که‌ گه‌ڕانه‌وه،‌ یه‌کێکیان به‌کوردی گوتی عەلی: وه‌ره‌ فرسه‌ته‌ ئه‌و ئاڵایه‌ش به‌رزبکه‌ره‌وه‌ تاکو تۆش بگه‌یت به‌مرازی خۆت.
عەلی سه‌یرێکی دایک و باوکی کرد و تۆزێک وه‌ستا.... جه‌ماعه‌ته‌که:‌ وه‌ره‌ ئه‌مه‌ بۆ خوایه‌  بۆ محمه‌دی پێغەمبه‌ری ئیسلامە‌.
ته‌کبیر... هه‌موو به‌ده‌نگی تەقه‌وه‌ له‌ده‌رگاکه‌ چوونه‌ ده‌ره‌وه‌.
هاوارو قیژه‌کان بوون به‌ته‌قه‌کردن و الله‌ ئه‌کبەر و ته‌قه‌کردن الله‌ئه‌کبەر.
له‌ ناکاو ئه‌ڤین و دایک و باوکی خۆیان کرده‌ ژووره‌وه‌ به‌گریانه‌وه‌ به‌له‌رزینه‌وه‌.
توو خودا جێگه‌مان بکه‌نه‌وه‌... ماڵی ئیلیاس یان سه‌ر بڕی و ژنه‌که‌ی باجی شه‌مسه‌ یان له‌به‌رده‌م کاک ئه‌لیاس رووت کرده‌وه‌ و ئه‌مجار گولله‌ بارانیان کرد، مه‌یته‌که‌ی هه‌ردووکیان له‌ به‌رده‌م ده‌رگاکه‌ فڕی داوهو هێشتا خوێنیان لێ ده‌ڕوات... به‌ده‌م گریانه‌وه‌ ده‌نگیان ده‌رنایه‌ت.... دایکی پارایه‌وه‌ تو خودا دایکی ڤیان جێگه‌مان بکه‌نه‌وه‌.. ڤیان یه‌کسه‌ر رای کرد و باوه‌شی به‌ ئه‌ڤیندا کرد و دایکی ڤیانیش بانگیانی کرد.
ئیتر باوكی ئه‌ڤینیش له‌شه‌رما نه‌یده‌زانی چی بکات.... دایکی ڤیان گوتی: ئێوه‌ (ئه‌ڤین و ره‌ڤین) وه‌رن برۆنه‌ ئه‌و ژوره‌ی گه‌نمه‌کانه‌وه‌ و ئه‌م به‌تانیه‌ش به‌ خۆتاندا‌ بده‌ن، ئێوه‌ مه‌ترسن ئێمه‌ هه‌موو له‌حه‌وشه‌که‌ین.
ئێوه‌ش براده‌ری یه‌کن و له‌یه‌کتر جیامه‌بنه‌وه‌.
خۆیان شارده‌وه‌.
باوکی ڤیان گوتی مه‌ترسن، ئێمه‌ موسڵمانین و ئه‌وان گوتویانە‌ هیچ له‌کۆلانی موسڵمانه‌کان ناکه‌ین.... لای ئێمه‌ نه‌هاتنه‌ ژووره‌وه‌.
ئیتر هاواره‌ و قیژه‌ و ته‌قه‌  ته‌کبیر و الله‌ ئه‌کبەر و ته‌قه‌کردن الله‌ئه‌کبه‌ر.. قیژه‌و کوشتن و ته‌قه‌ و ته‌قه‌ ته‌کبیر و الله‌ ئه‌کبەر و ته‌قه‌کردن الله‌ ئه‌کبه‌ر.... له‌ به‌رده‌م  ده‌ر‌گای ماڵی مام ره‌حیم به‌توڕه‌یی درا  زۆر به‌توره‌یی.
ته‌ق ته‌ق ته‌ق ته‌ق.... مام ره‌حیم چوو ده‌رگای کرده‌وه‌.
مام ره‌حیم هه‌واڵمان بۆ هاتووه‌ ماڵی کافرت شاردۆته‌وه‌، ماڵی ئیزیدی کافرو بێ ئیمانت شاردۆ‌ته‌وه‌، وه‌ره‌ ئه‌ملاوه‌ وه‌رنه‌ پێش ده‌ی ده‌ی بکه‌ونه‌ پێشم بۆ مه‌یدان.. مام ره‌حیم و ژنه‌که‌ی دایكی ئه‌ڤین و باوکی ئه‌ڤین یان خسته‌ پێش خۆیا.... ئه‌وانه‌ی تریش  ته‌کبیروالله‌ ئه‌کبر و ته‌قه‌کردن الله‌ئه‌کبه‌ر.. به‌ره‌و مه‌یدانه‌که‌یان بردن... ئیتر هه‌ر هاوار ده‌هات و ته‌قه‌کردن و ته‌کبیر به‌رزتر ده‌بووه‌وه‌.
له‌ ناکاو هاوار و هاوارێک به‌رز بووه‌و خه‌ڵکی رای ده‌کرد و هاواری ده‌کرد رابکه‌ن به‌ره‌و چیای شه‌نگال.
ئه‌ڤین و ڤیان له‌ترسا له‌ ناو به‌تانیه‌که‌ خۆیان لولداوه‌... له‌ ناکاو هاواره‌که‌ به‌رزتر بووه‌وه‌ ڕابکه‌ن.. رابکه‌ن به‌ره‌و چیا هاواره‌ کچ و کوڕو منداڵ و پیر رابکه‌ن بۆ چیا، بۆ چیا ده‌ربازبن بۆ چیا... له‌ ده‌رگاکان ئه‌دران رابکه‌ن رابکه‌ن بۆ چیا... ئه‌ڤین به‌ ڤیان ده‌ڵێت: بابزانم ئه‌وه‌ ده‌نگی دایکمه‌ بانگمان ده‌کات.. دێته‌ حه‌وشه‌ که‌س له‌ حه‌وشه‌ نه‌ماوه‌  خه‌ڵکی راده‌کات به‌گریان و هاواره‌و‌  ئه‌ڤین دایه‌  باوه‌.. مام ره‌حیم  دایکی ڤیان ده‌نگ نیه‌.. راده‌کات ڤیان، ڤیان وه‌ره‌ دایکم و ئه‌وان دیارنین.. دێنه‌ ده‌ره‌وه‌ خه‌ڵکی هه‌موو راده‌که‌ن..خه‌لکی هه‌موو راده‌که‌ن..ڤیان وئه‌ڤین دێنه‌ده‌روه‌ به‌ترسه‌وه‌ راده‌که‌ن.
خه‌ڵکی ده‌ڵێت: رابکه‌ن، رابکه‌ن ده‌تان کوژن.. ئه‌ی کوا دایکم؟.
هه‌موو خه‌ڵکی راده‌که‌ن به‌ره‌و چیا .. ده‌تان کوژن رابکه‌ن.. ئه‌ڤین وڤیان یش به‌ده‌م گریانه‌وه‌ دایه‌ باوه‌.. دایه‌ باوه، دایه‌ گیان، کوای؟.
ئیتر راده‌که‌ن به‌و ترسه‌و به‌وشه‌وه‌ به‌دوای خه‌ڵکیه‌وه‌... له‌ترسا که‌وتنه‌ ده‌ره‌وه‌ بۆ چیا..
به‌و شه‌وه‌ به‌ گریانه‌وه،‌ به‌و ترسه‌وه‌ به‌ناو ئه‌و دڕك و به‌رده‌وه‌ ئه‌ڤین و ڤیان راده‌که‌ن و راده‌که‌ن و راده‌که‌ن.
هه‌ر هاوار ده‌که‌ن دایه‌ .. باوه‌.. دایه‌ .. باوه‌.
ئه‌ڤین.
باوه‌گیان ڤیان دایه‌گیان ئه‌ڤین دایه‌گیان ڤیان باوه‌گیان.. هه‌ر هاوار و هاوار.. ئیتر هێنده‌ هاواریان کرد.
ئه‌ڤین و ڤیان پێکه‌وه‌ باوه‌گیاننننننننن.. دایه‌گیانننننننن.. له‌ ناو شاخه‌که‌ ده‌نگی ده‌دایه‌وه‌.. ئه‌ڤین.. قاچی له‌به‌ردێک هه‌ڵکه‌وت و که‌وته‌ سه‌ر زه‌وی  و په‌نجه‌ی پێی بریندار بوو.. ڤیان به‌رزی کرده‌وه‌ و بینی خوێنی لێدێت.. ئیتر به‌ له‌چکه‌که‌ی په‌نجه‌ی پێی به‌ست و نینۆکی په‌نجه‌که‌ی ئه‌زیه‌تی بینی بوو.. ڤیان چاوی ئه‌ڤینی ده‌سڕیه‌وه‌ و گرتیه‌ باوه‌ش و له‌گه‌ل ئه‌ڤین ده‌ستی کرد به‌گریان..  خه‌ڵکی هه‌ر هاواری ده‌کرد رابکه‌ن به‌دوامانه‌وه‌ن ... پیاوێک له‌دووره‌وه‌ ئێوه‌ له‌پێشه‌وە بڕۆن .. له‌به‌ر ئه‌وه‌ی ئێوه‌ کچن.. ئه‌وان کچ هه‌ر بۆ خۆیان ده‌بەن و ده‌یان کوژن  و رقیان له‌کچه‌... ڤیان یه‌کسه‌ر هاواری کرد وای، وای، وای باوه‌ گیان وای دایه‌ گیان  تو خودا فریامان که‌ون .. ئه‌ڤین  ... گوتی: ئێمه‌ دایک و باوکمان هه‌رده‌دۆزینه‌وه‌.
شاخه‌که‌ رێگه‌یه‌کی بچکۆله‌ی هه‌بوو .. به‌ردی بچوک بچوک ده‌هاتنه‌ پێش و تۆز و خۆڵیکی زۆر ده‌م وچاویانی پڕ کردبوو.. ئه‌ڤین ده‌گریا و ده‌گریا.. هه‌ر ده‌یگوت: خودایه‌ ئێمه‌ چیمان کردووه‌.. ڤیان یش ده‌یگوت.. خوادیه‌ بۆ وامان لێ ده‌که‌ن.. دایه‌ گیان ئێوه‌ له‌کوێن.. ئه‌ڤین دایه‌ ئه‌ی بۆ به‌ ئێمه‌تان نه‌گوت ، تاکو ئێمه‌ش له‌گه‌ڵتان بێین، ڤیان ئاخر له‌ترسا فریا نه‌که‌وتن.. بۆیه‌ نازانین چۆن رایان کردووه‌.... هه‌ر رۆیشتن و هه‌ر رۆیشتن و به‌ده‌م گریانه‌وه‌ هه‌ر رۆیشتن.. گوێیان له‌ده‌نگی خه‌ڵکی تر ده‌بوو له‌دووره‌وه‌.. گه‌یشتنه‌ به رزایه‌کی  قه‌د پاڵی شاخه‌که‌..
دایکێک ده‌ستی منداڵه‌که‌ی به‌ده‌ستییەوه‌ بوو و منداڵێکی کۆرپه‌ی به‌باوه‌شه‌وه‌ بوو.. هه‌موویان ده‌گریان منداڵه‌که‌ به‌دایکی ده‌گوت: دایه‌ بۆ خاتری خودا ..  توخودا دایه‌ با پشوویەک بدەین .. دایه‌ توخودا.... دایکی گوتی: کچم.. ئه‌رێ کچم، خودا له‌ناو په‌رۆیه‌کی ڕه‌شه‌وه‌‌ بەو‌ ئاسمانه‌وه‌‌ ده‌شەکێته‌وه و کون به‌کون‌ به‌ دوامانه‌وه یه‌ ئیتر له‌ مه‌وداوا هیچ له‌ خودا مه‌پاڕێره‌وه‌ من له‌ تۆ و.....  تۆش له‌من هه‌ردوو له‌ خودی خۆمان ده‌پاڕێینه‌وه‌ نه‌ک له‌ خودایه‌کی ناو په‌ڕۆی ره‌ش، کە بۆ کوشتنی هه‌ردوکمان‌ 
ئه‌ڤین یش له‌ تاو ئازارو ترس زۆر زۆر ده‌گریا و گریانه‌کەی نه‌ده‌وه‌ستا.. گه‌یشتنه‌ قه‌د پاڵ شاخه‌که‌.
وه‌کو ئه‌شکه‌وتێک وابوو.
خه‌ڵکێکی زۆر هه‌مووی ده‌گرین و ماندوو هیلاک پاڵ که‌توون.
شه‌و دره‌نگه‌، له‌سه‌ر به‌رده‌ ره‌قه‌که‌ پاڵکه‌وتوون...ئه‌ڤین و ڤیانیش زۆر هیلاک بوون.. چی گریان و هات و هاوارێکه‌ ... له‌ ناو تۆزو خۆڵدا به‌س چاوت دیاره‌ .. که‌س که‌س ناناسێته‌وه‌.. له‌ترس و شۆکدا هه‌موو ده‌م و چاویان  تێک چووه‌.
یەکێک له‌ سه‌رما هاوارده‌کات، ئه‌وی تر له‌ترسا .. ئه‌وی تر تینویه‌تی ئه‌وی تر له‌ ناو شۆکه‌کدا چاوی کراوه‌ته‌وه‌و قسه‌ی بۆ ناکرێت.
.گه‌نجه‌که‌ گوتی: با کچه‌کان خۆیان بنوسێنن به‌یه‌که‌وه‌ و پیاوه‌کانیش خۆیان بنووسینن به‌یه‌کەوه‌ و پاڵده‌ن به‌یه‌کەوه‌، من ده‌ڕۆم بزانم دار نادۆزمه‌وه‌، به‌ڵکو چاره‌یه‌ک بدۆزمه‌وه‌..... گه‌نجه‌که‌ رۆیشت دار بدۆزێته‌وه‌.... زۆری پێ نه‌چوو هاته‌وه‌ له‌گه‌ڵ پیاوێکی پیر هاته‌وه‌ ، ئه‌ویش مام خدر بوو.... خه‌ڵكینه‌ ئه‌مه‌ مام خدره‌ و هه‌موومان گه‌رم ده‌کاته‌وه‌، خه‌ڵکه‌ کانی تریشی گه‌رم کرده‌وه.
زۆر که‌س ده‌یناسێت .
ڤیان و ئه‌ڤین هه‌ردووکیان ده‌یناسن.
مام خدریان له‌ باوش گرت و ده‌ستیان کرد به‌گریان ..( مام خدر ئه‌و پیاوه‌ چاکه‌یه‌ ، که‌هه‌موو که‌س خۆشی ده‌وێت، ئەو‌ حکایه‌ت خوان و موزیک بۆ خه‌ڵکی لێده‌دا) .
نه‌خێر نه‌م بینیوه‌.
مام خدر ، من به‌سه‌ر خه‌ڵکه‌کدا ده‌گه‌ڕێم تاکو ئێستا نه‌م بینیون.
به‌س ئه‌وان توانیبێتیان ده‌ربچن له‌ گوند و خۆیان بگه‌یننه‌ چیای شه‌نگال، ئه‌وا ده‌یان دۆزینه‌وه‌... مه‌گرین من بۆتان ده‌گه‌ڕێم.‌ من ناخه‌وم به‌سه‌ر خه‌ڵکه‌کدا ده‌گه‌ڕێم.. به‌ چیرۆکه‌کانم هاوکاریان ده‌که‌م.
خودا  ئێمه‌ له‌بیر ناکا‌ت و  هێزمان ده‌داتێ، که‌به‌رگه‌ی هه‌موو ناهه‌قییه‌ک بگرین.
من به‌سه‌ر ئه‌و کۆمه‌ڵه‌ خه‌ڵکه‌دا ده‌گه‌ڕێم چیرۆکیان بۆ ده‌ڵێم.. مام خدر تۆزێک بیر ده‌کاته‌وه‌ و فرمێسکیک به‌ سه‌ر چاویدا دێته‌ خواره‌وه‌.
ئه‌ڤین ده‌ڵێت: مام خدر بۆ ده‌گریت.
من فریا نه‌که‌وتم بگه‌مه‌ ماڵه‌وه‌ ئامێری موزیکه‌کانم  رزگار بکه‌م.. بۆ ئاله‌ته‌کانم ده‌گریم.
هه‌رکه‌سه‌و بۆ شتێک ده‌گری.
من که‌ بیر له‌ خودا ده‌که‌مه‌وه‌ .
به‌ موزیکه‌وه‌ بیر له‌ خودا ده‌که‌مه‌وه‌.
خودا زۆری پێخۆشه‌ ، که‌ به‌موزیک و ده‌نگی زوڵاله‌وه‌ بیر له‌و بکه‌یته‌وه.‌ 
مام خدر ده‌ست ده‌کات به‌گیرفانی دا چه‌ند پارچه‌یه‌ک نانی ره‌ق ده‌رده‌کات و له‌ت له‌تی ده‌کات و به‌شی منداڵه‌کانی لێ ده‌دا.. دوو له‌ت ده‌دات به‌ ژنێک، که‌  منداڵێکی کۆرپه‌ی له‌ باوشدایه‌.
له‌تیکیش به‌ ئه‌ڤین ده‌دات و له‌تێکیش به‌ ڤیان ده‌دات.
ئه‌ری ڤیان تۆ کچه‌که‌ی مام رەحیم ی دوکانداری گوندی تەل عوزێری یت.. به‌ڵێ مام خدر.
ئه‌رێ  باوکم و دایکمت نه‌دیوه‌.. کچم ڤیان تۆ موسڵمانی و ده‌ڵێن ئه‌وان له‌کۆڵانی موسڵـانه‌کان هیچیان نه‌کردووه‌.
ڤیان ده‌گری.. مام خدر مه‌گری کچم  خودا گه‌وره‌یه‌ بۆ هه‌موومان.
له‌تێ نانیش به‌و ده‌دات.
ژنه‌که‌ی مندڵه‌ کۆرپه‌که‌ی پێیه‌  دێته‌ پێشه‌وه‌، له‌ته‌ نانه‌کی ده‌ست ڤیان راده‌کێشێت و ده‌ڵێت: بۆ ئێوه‌ موسڵمانن واتان له‌ ئێمه‌ کرد.
تۆ چی ئه‌که‌ی له‌ناو ئێمه‌ برۆ له‌ ناومان ده‌رچۆ ده‌ی بڕۆ.. بۆ ده‌ره‌وه‌، ده‌ی بڕۆ بۆ ده‌ره‌وه‌.. ڤیان ده‌گری و به‌گریانه‌وه‌ ده‌ڕوات و ده‌ڕوات...
ئه‌ڤین یه‌کسه‌ر هاوار ده‌کات نا.. نا...نا... نا... ڤیان وه‌ره‌.. ڤیان وه‌ره‌... ڤیان وه‌ره‌.
ڤیان دائه‌نیشێت.
ئه‌ڤین دێته‌ ته‌نیشتیه‌وه‌‌.
له‌ته‌ نانه‌که‌ی خۆی ده‌کاته‌ دووکه‌رته‌وه‌.. که‌رتێکی ده‌دات به‌ ڤیان.
ڤیان وه‌ری ناگرێت.. جارێکی تریش ده‌یداتێ.. ڤیان هه‌ر وه‌ری ناگرێت.. ئه‌مجار ده‌ڵێت ئه‌مه‌ نانی خێری خودایه‌  مام خدر دای پێمان.. مام خدرێش له‌ خودا ده‌پاڕێته‌وه‌  بۆ هه موومان وه‌ک و یه‌ک ،که‌ دایک و باوکمان بدۆزینه‌وه‌.. ئیتر ڤیان وه‌ری ده‌گرێت.
ئیتر ده‌گه‌ڕێنه‌وه‌ لای خه‌ڵکه‌که‌.
مام خدر هیچ قسه‌ ناکات.. ئه‌وه‌ستێت  تاکو ڤیان ده‌گه‌ڕێته‌وه‌.
ئه‌مجار مام خدر به‌ ژنه‌که‌ ده‌ڵێت: له‌به‌ر ئه‌وه‌ی کۆرپه‌ت پێیه‌  هیچ ناڵێم، به‌ ته‌نها ده‌ڵێم: ئه‌مه‌ کرده‌وه‌ی تۆ وه‌کو کرده‌وه‌کانی ئه‌وانه‌ی (داعش) ه‌.
ئه‌مجار مام خدر ده‌ست ده‌کات به‌ قسه‌کردن.
ئێمه‌ یه‌ک خودامان هه‌یه‌، ئه‌و خودایه‌ش مڵکی یه‌ک که‌س نیه‌ و موڵکی یه‌ک خێزان نیه‌ و موڵکی یه‌ک عه‌شیره‌ت نیه‌ و مولكی یه‌ک نه‌ته‌وه‌ش نیه‌ و موڵکی یه‌ک دین یش نیه‌.
خودامان هه‌ر یه‌ک خودایه‌.
هه‌ر که‌سیك به‌ناوێکی جیاوه‌ بانگی ده‌کات.
ئێمه‌ ده‌ڵێن خودێ ،ئه‌وان ده‌ڵێن خودا، ئه‌وی تر ده‌ڵێت: گۆت و ئه‌ویتر ده‌ڵێت.
:‌الله‌ و ئه‌وی تر شیڤا و ئه‌وی تر ده‌ڵێت بودا و ئه‌وی تر ده‌یکات به‌ ویژدان وئه‌وی تر ده‌یکات به‌ڕه‌نگ ئه‌وی تر ده‌یکات به‌عه‌ده‌م .. باهه‌رکه‌سێ خۆی چۆن بۆ خۆی پێناسه‌ی بکات.
ئه‌وه‌ راستی ئه‌وه‌.. ئه‌مه‌ی ئێمه‌ش بۆ خۆمان راسته‌، له‌ باوەڕدا که‌س له‌ که‌س خۆی به‌ڕاستر و باشتر نه‌زانێت.
دینی ئێمه‌ ده‌ڵێت: خودێ ئێکه‌یی و بێ شه‌ریکه و بێ هه‌ڤاڵ.
خودێ دڵۆڤان هه‌فت مه‌لائکه‌تی  ژ نورا خۆ ئه‌فراندنه‌.
لالش: پادشایه‌ و هه‌ر چار یاره‌ له‌مه‌رکه‌بێ دبوون سواره‌، ل لالش سه‌کنین گووت:هه‌ق ئه‌ڤه‌ واره‌ لالش جهێ  پیرۆزێ مه‌ئ ێزیدیایه‌.
ئێمه‌ هه‌موو جارێکی تر یه‌کتر ده‌گرینه‌وه‌، ئه‌م کارەساته‌ش ته‌واو ده‌بێت.
دوژمنی ئێمه‌ ئه‌مه‌ 74  حه‌فتاو چواره‌مین جاره‌ وامان به‌سه‌ر ده‌هێنێت.. چه‌ند هه‌زار ساڵه‌ ئێمه‌ ئه‌م باوەڕەمان به‌ حیکایه‌ت و شیعر وئاواز و گۆرانی پاراستووه‌  و ده‌ماوده‌م به‌ منداڵه‌کانمان گوتوه‌ته‌وه‌ تاکو له لەناوچوون رزگاری بێت.
یه‌ک له‌و کاره‌ساتانه‌ عوسمانیه‌کان له‌سالی 1891  ماڵ و گوندی ئێمه‌یان وێران کردو تاوسی مه‌لک، که ‌به‌نه‌خشی هونه‌ری تایبه‌تی ده‌ستی زێڕی دروست کرابوو، له‌ ئێمه‌یان دزی تاکو ئێستاش نه‌یان گه‌ڕندە‌وه‌.
به‌س به‌ قودره‌تی تاوسی مه‌له‌ک و خودای مه‌زن  ته‌ختی پادشاهی ئه‌وان وێران بوو.
له‌ هه‌ر کاتێکدا خودا قودره‌تی خۆی به‌و شێوه‌یه‌ی ئه‌وکاته‌ بۆت ره‌وان ده‌کات.
به‌س تۆ ده‌بێت وه‌ری بگری.. ئێستا شه‌وه‌و  سارده‌.
له‌ ناو ئاینی ئێمه‌دا زۆر رێز له‌ رۆژ و مانگ و ئه‌ستێره‌کان ده‌گرین.
ده‌بینن ئه‌و ئه‌ستێرانه‌ به‌ئاسمانه‌وه‌.
هه‌ریه‌ک له‌وانه‌ ناوی تایبه‌تی خۆی هه‌یه‌ ، ئه‌وه‌ی ئه‌م لا ها..ها..ها.. ئه‌وه‌ ئه‌ستێره‌ی به‌یانه‌.
ئه‌و ئه‌ستێره‌یه‌ تیشکی زۆره‌، تیشکه‌کانی ئه‌گه‌ر داوای لێبکه‌یت بۆت ده‌نێرێته‌ خواره‌وه‌.
هه‌مووتان به‌ قووڵی سه‌یری بکه‌ن.. بڕواننه‌ ئه‌ستێره‌که‌.
ئه‌و ئه‌ستیره‌یه‌ زۆر مه‌زنه‌ و بیکه‌ین به‌هاوڕێی خۆمان.
که‌واته‌ که‌سمان ته‌نیا نین.
ئه‌ستێره‌ش وه‌کو رۆژ له‌گه‌رمی رۆشنای خۆی به‌شی هه‌موو که‌س وه‌کو یه‌ک ده‌دات.
ته‌نها تۆ رێزی بگره‌و بیکه‌ به‌هه‌ڤاڵی خۆت.
ئه‌و ئه‌ستێره‌یه‌ که‌س به‌جێ ناهێڵێ و گه‌رمی و خۆشه‌ویستی ده‌به‌خشێ.
چاوتان بنوقێنن.
وابزانن ئه‌مه‌ هاوڕێیه‌کی دڵسۆزته‌ و یه‌کێكه‌ له‌هاوڕێ دڵسۆزه‌کانت.
هاوڕێیه‌کی زۆر به‌ وه‌فایه‌.
قه‌د که‌س به‌ته‌نیا به‌ جێ  ناهێڵێت .
ئه‌م ئه‌ستێره‌یه‌ به‌خشنده‌یه‌ و ته‌ماحی نیه‌ .
ئه‌و ده‌زانێت.
ئێستا تۆ سه‌رماته‌، بۆیه‌  نورت بۆ ده‌نێرێت.. ئه‌و نوره‌ تیشکێکی جوانه‌.. تیشکیکی گه‌رمه‌ وخۆشه‌ وه‌ری گره،‌ بۆ خۆت باوش بکە‌ به‌ تیشکه‌که‌دا وه‌کو هه‌ناسه‌ هه‌ڵی مژه‌.. چه‌ند خۆش و گه‌رمه‌ .. ئای خۆشه‌ من گه‌رمم بووه‌وه‌.
دڵم خۆش بوو ته‌نیا نیم.. ئه‌و به‌وه‌فایه‌ و رزگارم ده‌کات و له‌م زه‌حمه‌تیه‌ نه‌جاتم ده‌دات.. به‌خێربێیت بۆ ناو دڵم ئه‌ستیره‌ی به‌یان...
رۆژ هه‌ڵات، به‌یانی خۆره‌که‌ زۆر گه‌رم بوو.
ئه‌ڤین له‌ته‌نیشتی ڤیانه‌وه‌ خه‌وتبوو، ڤیان گوتی: ئه‌ڤین  هه‌ڵسه‌.. ئەڤین راپه‌ری سه‌یری کرد ئه‌و له ‌کوێیه‌.. ئه‌ڤین ئه‌مه‌ کوێیه‌..؟.
ئە‌ڤین خه‌وێکی زۆر زۆر خۆشم بینی ئای چه‌ند خۆش بوو، دوای بۆت  ده‌گێڕمه‌وه‌  منیش خه‌وێکی زۆر خۆشم به‌ دایکمه‌وه‌ بینی.
زۆر خۆش بوو.
له‌ دووره‌وه‌ کابرایه‌ک هات.
بینیان وا مام خدره‌.. ئه‌ڤین و ڤیان رایان کرد بۆ لای کوا له‌ کوێ بووی مام خدر.
من به‌سه‌ر لێ قەوماوه‌کاندا ‌گه‌ڕام.. به‌س ئێستا زۆر دڵم لای ئێوه‌ بوو، به‌تایبه‌تی لای ڤیان.
ڤیان گوتی: مام خدر کوانێ  باڵه‌بانه‌کەت نه‌ت دۆزیه‌وه‌.. ئه‌ڤین گوتی: له‌ چی دروست ده‌کرێت.. ئه‌وه‌ ته‌نها له‌قامیش دروست ده‌کرێت زۆر پیرۆزه‌.
ئه‌بێت له‌قامیشی شه‌نگال یان لالش دروست بکرێت.
ده‌بێت قامیشه‌که‌ش رووی له‌ رۆژ و رۆژ هه‌ڵات بێت.
له‌و به‌رزایه‌ هه‌یه‌.
مام خدر ده‌ڵێت: من دێمه‌وه‌ بۆ لاتان.
پلەی گەرما چل و پێنج ده‌رجه‌یه‌.
ئه‌ڤین وڤیان ده‌گه‌ڕێن هه‌ر به‌ره‌و به‌رزی به‌ شاخی شه‌نگالدا ده‌ڕۆن.. هه‌تا دێت له‌برسێتیدا ئیتر ته‌واو خه‌ڵکی هیلاک ده‌بن و چاویان ماندوو بووه.‌ ئه‌ڤین برینداریی پێی هێنده‌ خۆڵی تێچووه‌، قاچی به‌هۆی خۆڵه‌که‌وه‌ خوێنی لێ ناڕوات ، به‌ڵام که‌له‌به‌ردێک هەڵده‌که‌وێت هاواری لێ بەرزدەبێتەوە.
له‌م  پاڵ شاخه‌وه‌ بۆئه‌و پاڵ شاخ هه‌ر ده‌پرسن ئه‌ری که‌س باوک و دوایکی ئێمه‌ی نه‌بینیوه‌.
ئیتر هه‌موو خه‌ڵکی هیلاک بوون.
هه‌رده‌ڵێن ئێستا دێن ده‌رتان ده‌که‌ن و چاوڕێ بکه‌ن.... ئاخر تاکه‌ی چاوه‌ڕێ بکه‌ین ئه‌ی هاوار!، ئه‌ی هاوار، ئه‌ڤین ده‌ڵێت: من ناتوانم، ئیتر ناتوانم تینوومه‌.، ڤیان ده‌ڵێت لێره‌به‌ بزانم ئه‌وه‌ چیه‌.
پشتی که‌ڵه‌ به‌ردێکی زۆر گه‌وره‌یه‌.
له‌ کانیه‌کی بچکۆله‌وه‌ تک تک ئاو دێته‌ خواره‌وه‌.
له‌و لای کانیه‌که‌وه‌،‌ قامیشێکی زۆر به‌رز و بارێک ده‌بینێت.. ئیتر ده‌ڕوات.
ئه‌ڤین وه‌ره‌.
ئه‌ڤین تک تک ئاو بکه‌ره‌ ده‌مته‌وه‌.
هه‌ردوکیان تۆزێک تکه‌ی ئاو ده‌خۆنه‌وه‌.. ها..ها.. ئه‌وه‌ش قامیشه‌که‌یه‌.
ئه‌ڤین زۆر راسته‌.
ئیتر ڤیان له‌م به‌ره‌وه‌ ئه‌ڤینیش له‌وبه‌ره‌وه‌ قامیش لێده‌که‌نه‌وه.
ئیتر بۆ کوێ ده‌ڕۆن ئه‌و ته‌ڵه‌ قامیشه‌یان پێیه‌.
به‌ره‌و شوێنێکی  تری پاڵ شاخه‌که‌ ده‌ڕۆن و له‌وێ  مام خدر ده‌بینن.
مام خدر، مام خدر، وه‌ره‌ وه‌ره‌ بۆ ئیره‌.
ئه‌ڤین ده‌ڵێ: ئه‌مه‌ قامیشێکی گه‌وره‌یه‌ .. مام خدر زۆر دڵی خۆش ده‌بێت.. ده‌ڵێ ئه‌مه‌ بۆ به‌شه‌ درێژه‌که‌ی زۆر باشه‌.
بۆ ده‌نگه‌که‌ی...
ڤیان ده‌ڵێت: منیش ئه‌م قامیشه‌ باریکه‌م پێیه‌ .. زۆر زۆر باشه‌.
مام خدر له‌خۆشیدا چاوی هه‌ردووکیان ماچ ده‌کات.
من چی بکه‌م بۆ ئه‌وه‌ی ئه‌و چاکه‌یه‌ی ئێوه‌ بده‌مه‌وه‌.
خوداش زۆر زۆر هاوکارتان ده‌بێت له‌ژیاندا‌.. حه‌ز ده‌که‌ن فێرتان که‌م چۆن ئامێری موزیکی باڵه‌بان دروست ده‌کرێت.
هه‌ردووکیان به‌یه‌که‌وه‌ و به‌یه‌ک ده‌نگ به‌ڵی به‌ڵی.‌‌
 ئیتر قامیشه‌ گه‌وره‌که‌ دێنێت و پاکی ده‌کات و به‌بست ده‌یپیوێت و کونی تێ ده‌کات و کونه‌کان ده‌ژمێرێت و ئه‌مجار قامیشه‌ باریکه‌که‌ی ڤیان ده‌هێنێت پاکی ده‌کات و به‌په‌نجه‌ باریکه‌که‌ی ده‌یپێوێت و رێکی ده‌خات و له‌به‌ر خۆر بۆ ماوه‌یه‌کی دیاریکراو دای ده‌نێت.
ئامێری موزیکی باڵه‌بانه‌که‌ دروست ده‌که‌ن.
مام خدر ده‌ڵێت: ده‌زانن ئه‌مە هی کێه‌ و بۆ کیه‌ ؟ ئه‌ڤین ده‌ڵێت: هی تۆیه‌ ، ڤیانیش ده‌ڵێ هی تۆیه‌: مام خدر ده‌ڵێ: ئه‌مه‌ هی ئه‌ڤین و ڤیانه،‌ به‌ دوو قامیشه‌که‌ باڵه‌بانه‌که‌ دروست ده‌کات و ئاواز بۆ خودای ئه‌ڤین و خودای ڤیان لێ ده‌دات و دواتریش بۆ هه‌موو خه‌ڵکه که‌.‌.
هه‌ردووکیان له‌خۆشیدا ده‌س ده‌که‌نه‌ ملی مام خدر.‌ 
مام خدر هه‌ردوکیان ( ئه‌ڤین و ڤیان) فێری شیعره‌ ئاینیه‌کانیان ده‌کات و فێری ئاوازیان ده‌کات، که‌ چۆن بۆ خودا باڵه‌بان بژه‌نن و تاکو خودا ئارام بێت و چۆن چیرۆکش بۆ خه‌ڵکی به‌ئاوازی باڵه‌بانه‌وه‌ بۆ خه‌ڵکی بگێڕنه‌وه‌ تاکو خه‌ڵکیش ئارام بێت.
موزیک خواردنی رۆحی مرۆڤه‌و ئارامی ده‌کات و بۆ خوداش هه‌ردولا ئارام ده‌بێت و خودا له‌هه‌مو و شوێنێکی ئه‌م زه‌مینه‌  و به‌هه‌ر ناوێکه‌وه‌ بێت یان بێ ناوبێت حه‌زی له‌موزیکه‌.
ئه‌م موزیکه‌ زمانی هه‌موو مرۆڤێکه‌ ته‌نانه‌ت زامنی ئاژه‌ڵ وزینده‌روه‌ره‌کانیشه‌.
پێکه‌وه‌ ده‌ڕۆن و موزیک بۆ خه‌ڵکی لێ ده‌ده‌ن، ئیتر تۆزێک ئارامی به‌و خه‌ڵکه‌ ده‌دات.. جاری واهه‌یه‌ ئه‌ڤین موزیک لێ ده‌دات و جاری وا هه‌یه‌ ڤیان لێی ده‌دات و جاری وا هه‌یه‌ مام خدر لێده‌دات.
ئه‌ڤین و ڤیان ئیتر به‌ ‌موزیکه‌وه‌ له‌م قه‌د پاڵ شاخه‌وه‌ بۆ ئه‌و قه‌د پاڵ شاخ ده‌ڕۆن و پرسیار ده‌که‌ن، ده‌ڕۆن پرسیار ده‌که‌ن.
یه‌کێک به‌ ڤیان ده‌ڵێت: براکه‌تم بینی له‌و پاڵ‌ شاخه‌ ، له‌ ناو ئه‌و  کۆمه‌له‌ خه‌ڵکه‌ یه‌.
هه‌ر خۆڵ ده‌کات به‌سه‌ر خۆیدا، به‌به‌رد له‌سه‌ر خۆی ده‌دات و خۆی خوێناوی کردووه‌.
ئیتر ئه‌ڤین و ڤیان به‌ڕاکردن ده‌ڕۆن و ده‌رۆن و ده‌رۆن ده‌بینن عەلی برای ڤیان  له‌ ناو ئه‌و خۆڵه‌دا‌ به‌که‌س ناگیرێت هه‌ر خۆڵ ده‌کات به‌سه‌ر خۆیدا، هه‌موو گیانی خۆی بریندار کردووه‌.
قسه‌ش ناکات و زمانی له‌ده‌ست داوه‌.
تووشی شۆک بووه‌.
کاتێ عەلی ڤیان ده‌بینێت یه‌ک قیژه‌ ده‌کات، قیژه‌یه‌کی وا شاخی شه‌نگال ده‌نگ ده‌داته‌وه‌.. ڤیان ئه‌م لاو ئه‌ولای ماچ ده‌کات.. عەلی زمانی له‌ده‌ست داوه‌ قسه‌ی بۆ ناکرێت.
ڤیان کوا دایکم، کوا باوکم.. که‌ گوێی له‌ناوی باوک و دایکی ده‌بێت قیژه‌که ‌ده‌ست پێ ده‌کاتەوە.. چه‌ند جار دووباره‌ ده‌بێته‌وه‌.. ئه‌مجار به‌ئیشاره‌ت به‌عەلی ده‌ڵێت: کوا باوکم، کوانێ دایکم ؟
ئیتر ده‌ر ده‌که‌وێت عەلی له‌گه‌ڵیاندا بووه‌، پێیان گوتوه‌: تۆ ده‌بێت دایک وباوکی خۆت بکوژیت، چونکه‌ دایک و باوکی ئه‌ڤینیان شاردۆته‌وه‌.
ئه‌مه‌ش خیانه‌ته‌ .. بۆیه‌ به‌زۆر به‌عەلی دایک وباوکی خۆی وئه‌ڤین ی کوشتووه‌.. ئیتر یه‌کسه‌ر تێك چووه‌، زمان و عەقلی له‌ده‌ست داوه‌.
