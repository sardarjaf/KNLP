دابه‌شكردنی‌ موچه‌ی‌ مانگی‌ حوزه‌یران به‌رده‌وامه‌ و سه‌رۆكی سه‌نته‌ری لێكۆڵینه‌وه‌ و زانیاری ستراتیژی كوردستانی‌ سه‌ر به‌ ئه‌نجومه‌نی‌ وه‌زیرانیش رایده‌گه‌یه‌نێت"دوای‌ جه‌ژنی‌ قوربان ده‌ست به‌دابه‌شكردنی‌ موچه‌ی‌ مانگی‌ ته‌مووز ده‌كرێت" به‌گوێره‌ی‌ زانیارییه‌كانیش موچه‌كه‌ به‌سیستمه‌ كۆنه‌كه‌ ده‌درێت.
د.ئاراس خۆشناو سه‌رۆكی سه‌نته‌ری لێكۆڵینه‌وه‌ و زانیاری ستراتیژی كوردستان كه‌ سه‌ر به‌ ئه‌نجومه‌نی‌ وه‌زیرانه‌، به‌SNNی‌ راگه‌یاند:به‌گوێره‌ی‌ ئه‌و زانیاریانه‌ی‌ له‌وه‌زاره‌تی‌ دارایی‌ و ئابوورییه‌وه‌ ده‌ستم كه‌وتوه‌، دابه‌شكردنی‌ موچه‌ی‌ فه‌رمانبه‌ران به‌رده‌وامی‌ ده‌بێت و دوای‌ جه‌ژنی‌ قوربانیش خشته‌ی موچه‌ بۆ مانگی‌  ته‌مووز بڵاوده‌كرێته‌وه‌.
وتیشی‌"بۆیه‌ چاوه‌ڕوانده‌كرێت دوای‌ كۆتایی‌ هاتنی‌ پشوه‌كانی‌ جه‌ژنی‌ قوربان ده‌ست به‌ دابه‌شكردنی‌ موچه‌ی‌ مانگی‌ ته‌مووزی‌ فه‌رمانبه‌ران بكرێت".
له‌باره‌ی‌ ئه‌وه‌ی‌ كه‌ ئاخۆ بۆ موچه‌ی‌ مانگی‌ داهاتوو كار به‌سیستمی‌ بایۆمه‌تری‌ موچه‌ ده‌كرێت یاخود موچه‌كه‌ هاوشێوه‌ی‌ ئێستا به‌پاشه‌كه‌وته‌وه‌ دابه‌شده‌كرێت، به‌گوێره‌ی‌ به‌دواداچوونێكی‌ SNN و ئه‌و زانیاریانه‌ی‌ كه‌  له‌ئه‌نجومه‌نی‌ وه‌زیرانه‌وه‌ ده‌ستی‌ كه‌وتووه‌، بۆ مانگی‌ داهاتووش موچه‌ به‌سیستمه‌ كۆنه‌كه‌ ده‌درێت، واته‌ به‌پاشه‌كه‌وته‌وه‌.
