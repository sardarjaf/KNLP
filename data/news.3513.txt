باس لەبەمینبەركردن، یان پلاتفۆڕمیزەكردنی یەكێتی، بەئەندازەی ئەوەی تەرحكردنی میكانیزمێكی لەبارترە بۆ بەڕێوەبردنی ئەم هێزە هەرگیز بۆ دولەتكردن نییە.
چونكە دواجار فرە مینبەری، دەتوانێت یەكگرتنێكی بەسیستماتیك و ئارەزومەندانەی هاوسەنگ بێت لەپێناو یەكێتی خۆیدا.
لەڕاستیدا بەردەوامكردنی دۆخی مەوجەد لۆجیكی نییە.
ئاخر خۆ شاراوە نییە چۆن لەدوای نەخۆشكەوتنی مام جەلال-ەوە دەستاڕی باڵباڵێنێكی مەلمووس، بێ بەزەییانە گیان و ژیان و بەرژەوەندی و پێگە شایستەكانی ئەم هێزە مێژووییە دەهاڕێت.
لێرەدا ئەگەر دروستكردنی (مینبەر) جارێك نیشانەی پرسیار بێت، ئەوا (بوونی دوو باڵی بێ مۆڵەت و بێ ئامان) دووجار.
چونكە دەشێت لەسۆنگەی بەمینبەركردنێكی شەرعیەوە، چوارچێوە زێڕینەكەی یەكێتی بپارێزین، بەڵام لەسۆنگەی زاڵكردنی باڵباڵێنێكی بێ رووخسەتی مەوجودەوە، هەر دوكەرتبوون و پارچە پارچەبوون روودەدات، وەك ئەوەی لەجیابوونەوەی گۆڕان كەوتەوە .
چی بكەین؟ خۆ ئەگەر دواجار جەمسەرە كاریگەرەكانی یەكێتی نەتوانن (قەیرانی شەراكەت)و (خاوەندارێتی)و (بەڕێوەبردنی یەكێتی) لەناو جەستەی یەكێتیەكی مەركەزیدا یەكلایی بكەنەوە، ئەوا رەنگە باشتربێت، پشكۆ ئەزموونكراوەكانی ناو مێژوومان بگەشێنینەوەو یەكێتی بەسەر چەند ستوونێكی رێكخراوەیی شەرعیدا، فۆڕمۆلیزە بكەینەوە، بۆئەوەی ئاگری باڵباڵێنێكی ناڕەوا، جەستەی ئەم هێزە مێژووییە لە دولەتبوونێكی دیكەدا نەكات بەخۆڵەمێش!
