سندوقی دراوی نێودەوڵەتی بڕیاریدا، بڕی یەك ملیار و دووسەد ملیۆن دۆلار وەك هاوكاری بگەیەنێتە عێراق، بۆ ئەوەی لە كورتهێنانی بودجەدا سوودی لێوەربگرێت.
لە بەیاننامەیەكدا سندوقی دراوی نێودەوڵەتی رایگەیاند، بۆ هاوكاریكردن و رزگاركردنی عێراق لەو قەیرانە ئابوریەی رووبەڕووی بۆتەوە، بەبڕی یەك ملیارو دووسەد ملیۆن دۆلار هاوكاری حكومەتی عێراق دەكەن، بەمەبەستی پڕكردنەوەی ئەو كورتهێنانەی لەبودجەی دوو هەزارو پانزەدا دروستبووە.
لەبەیاننامەكەدا هاتووە، عێراق دووچاری دوو شۆكی گەورە بووەوە، ئەویش رووبەڕووبوونەوەی جەنگی رێكخراوی تیرۆریستی داعش لەلایەك و دابەزینی نرخی نەوت لە بازارەكانی جیهان لەلایەكی دیكەوە، كە ئەمەش ئەم وڵاتەی رووبەڕووی كێشەی كورتهێنانی بودجە كردۆتەوەو، بۆتە هۆی دروستكردنی كاریگەری نەرێنی لەسەر دابەزینی یەدەگی عێراق لە بانكی نێودەوڵەتیدا.
