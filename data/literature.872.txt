   له‌به‌ره‌به‌یانه‌وه‌ تا نیوه‌ی شه‌و جمه‌ی دێ، هه‌مه‌جۆرو ده‌نگ‌و ره‌نگ‌و ده‌موچاوو روخساری تیا به‌دی ده‌كرێ،  ده‌مبه‌خه‌نده‌ورقاوی‌ومرچ‌ومۆن‌ومۆڕِاوی‌ورووخۆش‌ورووتاڵ‌وداڵغه‌چی‌ونوكته‌باز‌وقۆشمه‌چی، دانا‌وژیروهه‌رچی‌وپه‌رچی ‌و به‌ڕه‌ڵا‌وغه‌واره‌وشاریی‌وگوندیی‌وئاقڵ‌وشێت‌ووێت،  ئه‌مه‌ له‌ رووكه‌شدا وه‌كی دیش یا به‌دیوی ناوه‌وه‌ ئه‌وه‌ خوا ده‌یزانێ !
چ باسه‌و چی هه‌یه‌‌وچی نییه‌..
  ده‌نگ‌وهه‌راو غه‌ڵبه‌غه‌ڵبی رۆژانه‌ چاكترین نیشانه‌ی بوونی چایخانه‌یه‌ له‌و سووچه‌ی كۆڵانه‌دا، واته‌ كه‌ وتت چایخانه‌ ئیدی ته‌واو پێویست ناكات له‌ هه‌راوغه‌ڵبه‌غه‌ڵبه‌كه‌ بپرسی، ئه‌مه‌یه‌ دابه‌كه‌..چایخانه‌یه‌.
كاراكته‌ره‌كان زۆربه‌یان میوانی هه‌میشه‌یی‌و رۆژانه‌ن، ئولفه‌تیان بێره‌ گرتووه‌و به‌مه‌ش هه‌ر هه‌موویان ئاشنای خه‌سڵه‌ت‌وخووی یه‌كترین، دیاره‌ هه‌ر ئه‌مانه‌ش پێشتر به‌یه‌كه‌وه‌ ئاشنان بۆیه‌ زۆر جار چایخانه‌ ته‌نیا شوێنی به‌یه‌كگه‌یشتن‌و كات به‌سه‌ربردنه‌.
ده‌مه‌وعه‌سرانێك هێشتا گه‌رما هاڵاوی دێنا‌وخۆره‌تاوه‌كه‌ مه‌یله‌وسووتێنه‌ر بوو، ئینجا چای گه‌رم‌وشیرینیش گه‌رمتر هه‌ڵده‌قووڕا، پیاوێكی به‌ژندرێژی به‌له‌باریك ریش چه‌رموو به‌شه‌ڕواڵێكی ره‌نگ كاڵبۆوه‌ كڵاوێكی ره‌ش‌وسپی ئاوای له‌سه‌رنابوو له‌ پیسی‌وچڵكنیدا ره‌نگی خۆی له‌ده‌ست دابوو، پشتوێنه‌كه‌ی، جه‌مه‌دانیه‌كی شڕودراو ناوه‌ناوه‌ ده‌یكرده‌وه‌و ده‌یبه‌سته‌وه‌، هات‌و سێچوارجێگه‌ی كردو هه‌ڵسایه‌وه‌و ئحم ئحمێكی بۆ كردو بێ چاخواردنه‌وه‌ رۆیشت.
ئیدی به‌ده‌م بۆنی هاڵاووگه‌نیوی جۆگه‌له‌كه‌وه‌ قسه‌وباسیش گه‌رم بوو، جا مه‌سه‌له‌ هه‌بوو له‌و چایخانه‌یه‌ باس نه‌كرێ، ناوه‌ناوه‌ش ده‌نگی ره‌سه‌نی خاڵه‌تایه‌ر ده‌هاته‌ گوێ، وێڕای وه‌ڕه‌سیی، ئای كه‌ ریتمێكی خۆشی ده‌به‌خشیه‌ ئێواره‌كه‌وه‌.
منداڵه‌ ده‌ست‌و پله‌ ره‌ش داگه‌ڕاوه‌كان چاویان له‌به‌رپێیان(مامه‌ بۆیاخ ناكه‌ی؟!
)هاوكات زرینگه‌ی پیاڵه‌وئیستكانه‌كان ‌و قرچه‌قرچی گوڵه‌به‌ڕۆژه‌ قرتاندن‌و بۆنوبه‌رامی جگه‌ره‌ونێرگیله‌ ئه‌و ناوه‌ی ته‌نیبوو..
  له‌ولاتره‌وه‌ هه‌رزه‌كاره‌ قه‌ڵه‌وه‌كه‌ به‌سه‌ر عه‌ره‌بانه‌كه‌یه‌وه‌ خه‌ریكی برژاندنی گوڵه‌به‌ڕۆژه‌ بوو، به‌رده‌‌وامیش ناوده‌م‌و لێوانی له‌ بزووتن نه‌ده‌كه‌وتن، په‌لكه‌ برێشكه‌یان لێ ده‌باری ئه‌و ناوه‌شی پڕِكردبوو له‌ توێكڵه‌ گوڵه‌به‌ڕۆژه‌..تا چه‌ند هه‌نگاوێكی ناو هاته‌ لای چایه‌چیه‌كه‌و داوای چایه‌كی لێكرد.
فیكه‌فیكی پۆلیسی هاتوچۆ ناوبه‌ناو گوێی كاس ده‌كرد، ئا له‌ولاوه‌ دوو ئوتومبیل لێكیان دا..هێنده‌ی نه‌برد كه‌شه‌كه‌ هێور بۆوه‌.. خه‌ڵكه‌كه‌ كه‌وتنه‌وه‌ نێو مشتومڕ‌وگفتوگۆی خۆیان، داخوا كه‌ی‌وچۆن حوكمه‌ته‌كه‌ ده‌گۆڕێت..باس باسی تونس‌ومیسر‌ولیبیایه‌..
  گه‌نجه‌ سووركاره‌ مووزه‌رده‌كه‌ هات‌و هێنده‌ به‌ په‌له‌ رۆژنامه‌یه‌كی دا ئه‌و پیاوه‌ی سه‌ری سووچه‌كه‌، ئینجا له‌ولاتره‌وه‌ دانیشت‌وخه‌ریكی كردنه‌وه‌ی جانتای كۆمپیوته‌ره‌كه‌ی بوو، كابرا پێڕانه‌گه‌یشت سوپاسیشی بكات، رۆژنامه‌كه‌ی خسته‌ به‌ر دیده‌و چه‌ند لاپه‌ره‌یه‌كی هه‌ڵگێڕووه‌رگێڕ كرد، تاقه‌تی نه‌ما‌و خستیه‌ ژێر رانی چه‌پی..
 ئه‌و پیاوه‌ به‌ته‌مه‌نه‌ ریشداره‌ چڵكنه‌ی رۆژانه‌ ده‌هات‌و له‌ سووچێكدا رۆده‌نیشت‌وچایه‌كی تاڵی لێده‌خوارده‌وه‌و پاره‌یشی نه‌ده‌دا.. نه‌ده‌هاته‌ قسه‌، وای لێهاتبوو سه‌رنجی كه‌سی رانه‌ده‌كێشا، چونكه‌ میوانی رۆژانه‌ بوو، جگه‌له‌وه‌ی به‌ته‌نیا ئه‌و ئاوا به‌ته‌مه‌ن‌وریشدار‌وپیس‌وپه‌ڵۆس نه‌بوو، به‌لكه‌ هیدیكه‌ش هه‌بوون ئاوا فه‌رامۆشكراووبه‌دبه‌خت.
ئه‌ورۆژه‌ی بوو به‌هه‌ڵََڵاوده‌نگه‌ده‌نگ‌وغه‌ڵبه‌غه‌ڵب خه‌ڵكه‌كه‌ی وروژاند دوایی هه‌واڵه‌كه‌ ئاسایی بۆوه‌(له‌و گه‌ڕه‌كه‌ی پشته‌وه‌ نانه‌وایه‌كه‌ خۆی خنكاندووه‌وخۆی كوشتووه‌ !).
ئیدی خه‌ڵكی به‌رده‌وام روو لێره‌ ده‌كه‌ن‌و كات به‌سه‌رده‌به‌ن‌و ده‌ردی دڵی خۆیان هه‌ڵده‌ڕێژن ‌و له‌و كه‌ش‌وفه‌زایه‌شدا هه‌موو شتێك هه‌یه‌و ده‌نگدانه‌وه‌ی خۆی هه‌یه‌، به‌ روخساری هه‌مه‌ره‌نگ‌وجۆری خه‌ڵكه‌كه‌وده‌نگ‌وهه‌رای سه‌رشۆسته‌وشه‌قام.
چایخانه‌ جوغزێكه‌ له‌و پانتاییه‌ به‌رفراوانه‌ی شار، زۆرجاریش مێژوویه‌كه‌ له‌ نێو هه‌مێزی دیرۆكی شار، جاری واش هه‌یه‌ ته‌نیا رابردوویه‌كی دوور‌وتابلۆیه‌كی كاڵبۆوه‌یه‌، یا یادگاریه‌كی تۆزگرتووی له‌یادنه‌ماو.
كوڕانی شاگرد به‌رده‌وامن له‌ چا، قاوه‌، نسكافه‌، ئاو، شیرهێنان، شرقه‌شرقی پیاڵه‌كان‌و ده‌نگی ئاخاوتن زیاتر دڕ به‌و ناوه‌ ده‌دات، زیاتر خه‌ڵكه‌كه‌ رووگه‌ش‌و خۆشبه‌ختانه‌ به‌ده‌نگه‌وه‌ ده‌دوێن، ره‌زامه‌ندی زۆریش به‌ ره‌نگوروو‌وده‌موچاویانه‌وه‌ دیاره‌، وێرای ئه‌و سێ چوار كه‌ڕوڵاڵه‌ی به‌رده‌وام له‌سه‌ر ئه‌و قه‌نه‌فه‌یه‌ی نزیك جامخانه‌كه‌وه‌ ده‌یانبینی‌و ده‌سته‌كانیان له‌ قسه‌كردندا راده‌ته‌كێنن، دنیای ئه‌وانیش تایبه‌تمه‌ندی خۆی هه‌یه‌، زۆرجار به‌ نیگاگۆڕینه‌وه‌ له‌ یه‌كترحاڵی ده‌بن.
پیاوه‌ به‌ژندرێژه‌ به‌له‌باریكه‌ ریش چه‌رمووه‌كه‌ ئه‌مڕۆش هاته‌وه‌، ئه‌مجاره‌ له‌ته‌نیشت مندا دانیشت، سه‌یرێكی كردم‌وئممێكی كرد، ئینجا سه‌یری ئه‌ملاوئه‌ولای خۆی كرد، دیسان ئممێكی كرد، سه‌ری له‌به‌رخۆی نا، دیار بوو به‌نیاز بوو شتێك بڵێ، به‌ڵام دوودڵ بوو، ره‌نگه‌ كه‌س نه‌بێ گوێی بۆ رادێرێ، ئه‌ی چی بكات؟؟.
ئه‌و به‌هه‌مان شێوه‌، دوودڵ‌و رارا، لێ پاشان كۆڵیدا‌و به‌ناچاری هاته‌ قسه‌(من.. من كێم؟ تۆ نازانی كه‌س نازانی، كه‌س من ناناسێ، ئێ باشه‌ بۆ بمناسن، با نه‌مناسن، له‌به‌رئه‌وه‌ی ناسینم چ ده‌نگوباس‌ورووداوێكی گرنگ نییه‌، نه‌خێر، به‌ڵام ره‌نگه‌ واش نه‌بێت، به‌ڵێ..) كه‌مێك وه‌ستاو هه‌ناسه‌یه‌كی زۆر قووڵی هه‌ڵمژی، نیگایه‌كی هه‌ڵبڕی پێم وابێ كه‌ون‌وكائیناتی تیا به‌دی ده‌كرا، لێ ئه‌و چیرۆكه‌ی ئه‌و هه‌ر بێ سۆراغ بوو، دیسان هاته‌وه‌ قسه‌(من..من.. ژنێكم هه‌بوو، من..دوو كچ‌وكوڕێكم هه‌بوو، من دایكم هه‌بوو، كاری جووت‌و ره‌زه‌وانیم ده‌كرد له‌ باوانمه‌وه‌ بۆم به‌ جێمابوو، ئه‌ی خه‌ڵكی دێ له‌وه‌ زیاتر چی ده‌كات !
)دیسان بێده‌نگ بوو.. ئه‌مجاره‌ رووی كرده‌ شۆسته‌كه‌‌و به‌رپێیه‌كانی، ئینجا سه‌ری به‌رزكرده‌وه‌و ئه‌مجاره‌ ئاهێكی حه‌سره‌تئامێزی هه‌ڵكێشا..(ژنه‌كه‌م..)بێده‌نگ بوو، ویستم لێی بپرسم، لێ نه‌مویست، چونكه‌ له‌وانه‌بوو نه‌ك هه‌ر وه‌ڵامم نه‌داته‌وه‌، بگره‌ بشڕوات، كه‌مێكی پێچوو سه‌رێكی له‌قاند(ژنه‌كه‌م، نه‌ما..مرد له‌ شاخ هه‌ڵدێڕا..)بێده‌نگی ئه‌مجاره‌ی كوشنده‌ بوو، لێ ناچار دیسان هاته‌وه‌ قسه‌(ئیدی دایكێكی كۆڵه‌وارو سێ منداڵ..) هه‌ستم كرد شه‌كه‌ت‌وماندووه‌، یه‌كه‌مجاره‌ وا هه‌ست ده‌كه‌م، شه‌كه‌تی قسه‌وگێڕانه‌وه‌ به‌ بارته‌قای هه‌ڵكه‌ندنی شاخێكی وه‌ك بێستوونه‌..(ژنێكی دیكه‌م هێنا.. پاشان هه‌رچۆنێك بێ دایكم رازی كرد..) تاوێك بێده‌نگ بوو، ئینجا (كوڕه‌كه‌م برده‌ به‌ر پیشه‌ی دارتاشی..)(به‌ڵام دایكم رازی نه‌بوو..)(دایكم ده‌یویست بیباته‌ به‌ر خوێندن..)ئه‌ی بۆ نا؟ بێئاگا ئه‌وه‌م دركاند، كه‌چی هه‌ر سه‌یری نه‌كردم (ده‌مویست پیشه‌یه‌ك فێرببێ، وا باشتر بوو بۆ ئه‌و) ئه‌ی پاشان، تۆزێ به‌ تووڕه‌یی سه‌یری كردم (قسه‌كه‌م برده‌سه‌ر.. ئه‌وه‌بوو دایكم به‌سه‌ردا نه‌خۆش كه‌وت، كه‌چی به‌ لامه‌وه‌ دانه‌نیشت ‌و ملی رێی گرت.. به‌ تۆفان‌و ره‌شه‌با سه‌ر خۆی هه‌ڵگرت.. به‌دوای دا چووم .. زۆر هیلاك بووم، پاشان سه‌یرم كرد به‌ده‌م جۆگه‌له‌یه‌كه‌وه‌ كه‌وتووه‌، ده‌ستم بۆ درێژكرد‌و هه‌ڵمگرته‌وه‌و..) وتم: چا ناخۆیته‌وه‌؟ وه‌ڵامی ئه‌وه‌بوو (زۆری پێنه‌چوو.. دایكم مرد..ئه‌ویش مرد)تاوێ كڕ بوو، ئینجا (ژیانم هه‌مووی كاره‌ساته‌..) ئه‌مه‌ی وادركاند، ساتێك، هه‌قیقه‌تێك بوو به‌ هیچ شێوه‌وده‌ست‌وپه‌نجه‌وهونه‌رێك نه‌ده‌چنرا..(پاش مردنی دایكم..ده‌سگیرانه‌كه‌یشمیان لێ سه‌نده‌وه‌.. ئای خوایه‌گیان چه‌ند ته‌نیا مامه‌وه‌..ته‌نیا..ته‌نیا)تین‌وجه‌ساره‌تم دا خۆم: ئه‌ی پاشان چیت كرد؟ بێده‌نگ ‌و مات بوو، حه‌زی نه‌ده‌كرد چیرۆكه‌كه‌ی ته‌واو بكات، منیش نه‌مویست زۆری لێبكه‌م بۆیه‌ ویستم تاوێ بحه‌سێته‌وه‌‌و..(ته‌نیا چی بكه‌م..به‌ته‌نیایی..ناچار چووم كوڕه‌كه‌م بێنمه‌وه‌..)دیسان بێده‌نگ بوو(رۆژێكی باراناوی‌و ئاخر زه‌مان، رووم كرده‌ شوێنی كاركردنی كوڕه‌كه‌م‌و..هێنامه‌وه‌)هێنده‌ خه‌مبار بوو هه‌ستم ده‌كرد له‌ ناخ‌ودڵ‌وده‌روونه‌وه‌ ده‌سووتێ(له‌ رێگادا به‌ سواری ئه‌سپه‌كه‌وه‌ جڵه‌وه‌كه‌م راده‌كێشا..هاتین‌وره‌شه‌باوباران به‌تین تر بوو، به‌سه‌ر پردۆكه‌یه‌كی دارینه‌وه‌ هاتین باوباران لێیدا‌وهوروژمی هێنا..له‌پڕ پرده‌كه‌ شكا‌وئه‌سپه‌كه‌ش گلا..كوڕه‌كه‌م به‌ ئه‌سپه‌كه‌وه‌ كه‌وته‌ نێو ئاوی رووباره‌كه‌وه‌..)فرمێسك زایه‌ چاوه‌كانی..زۆری نه‌برد(دوای ئه‌و زۆرم هاوار كردو بانگم كرد..به‌ شوێنی دا مه‌له‌م كرد..پاشان له‌ كه‌ناره‌كه‌وه‌ به‌دیم كرد به‌چڵه‌دارێكه‌وه‌ گیرسابۆوه‌‌وده‌رم هێنا..)من هیچم نه‌دركاندو وه‌كو ئه‌و چاوه‌كانم  سوورهه‌ڵگه‌ڕان(كوڕه‌كه‌م گرته‌ باوه‌ش تێر ماچم كرد..كه‌چی هه‌ست‌ونه‌ستی نه‌مابوو..چاوه‌كانی نه‌كرده‌وه‌.. ئه‌و چاوانه‌ی له‌ زگماكه‌وه‌ هه‌ر نووسابوون..) دیقه‌تم دایه‌.. بێده‌نگییه‌كی ترسناك سه‌روسیمای گرته‌وه‌..دامابوو بیری ده‌كرده‌وه‌ نازانم یا نیازی چی هه‌بوو..هیچ شتێك روون نه‌بوو..هیچ.
