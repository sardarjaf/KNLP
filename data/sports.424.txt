بەشێوەیەکی فەرمی رۆناڵدینهۆ گاوچۆی ئەستێرەی بەڕازیلی و یاریزانی یانەی کوێرێتارۆی مەکسیکی رۆیشتنی خۆی لەو یانەیە راگەیاند.
لە رێگەی پەیجی فەرمی و تایبەتی خۆیەوە لە تۆڕی کۆمەڵایەتی فەیسبووک، رۆناڵدینهۆ پەیامێکی بڵاوکردەوە، لە پەیامەکەیدا سوپاسی سەرجەم هەواداران و یانەکەی دەکات کە بۆ ماوەی ساڵێک پاڵپشتی بوون و بەردەوام هانیان داوە، هاوکات سوپاسی دەستەی بەڕێوەبەرانی ئەو یانەیە دەکات و رۆیشتنی خۆی لەو یانەیە دووپاتکردەوە.
لە کۆتای پەیامەکەشیدا رۆناڵدۆ ئاماژەی بەوەداوە لە ئێستادا سەرقاڵی بەسەربردنی کاتی پشووەکەیەتی و دواتریش بیر لە داهاتووی خۆی دەکاتەوەو بڕیار دەدات.
لەلایەن خۆشیانەوە یانەی کوێرێتارۆ لە کۆنگرەیەکی رۆژنامەوانی ـدا هەواڵی رۆیشتنی رۆناڵدینهۆیان بڵاوکردەوەو سوپاسیان کرد بۆ ماوەی وەرزێک یاریی بۆ کردوون.
رۆناڵدینهۆی تەمەن 35 ساڵ، لە ماوەی وەرزێک مانەوەی لەو یانە مەکسیکییە لە ٢٥ یاریدا بەشداریی کردووەو هەشت گۆڵیشی بۆ تۆمار کردوون.
