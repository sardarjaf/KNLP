لە بەڕێز حەمید دەروێشەوە دەستپێبكەین كە 54 ساڵی تەواوە سكرتێری حیزبەكەیەتی لە رۆژئاوای كوردستان و كۆنترین سكرتێری كوردە, بگرە یەكێكە لە كۆنترین سەركردەی حیزبەكانی جیهانیش, تا سكرتێری بچوكترین پارتی سیاسی كە بە كورسییەكەوە نووسا مەگەر مردن لێی دورخاتەوە یاخود لە پرۆسەیەكی بازرگانی سیاسی كورسیەكی لە دوكانێكی گەورەتر دەست كەوێت , لە كاتێكدا لە جیهاندا ژیانی سیاسی بە ئاستێك چۆتە پێشەوە, حیزبە سیاسییەكان بە رێگایەكی مۆدێرن بەردەوامن لە گۆڕینی سەرۆكەكانیان پاش هەموو پاشەكشە سیاسییەكان و شكستەكانی هەڵبژاردن و سكانداڵە ئەخلاقی و سیاسییەكان, تەنانەت هەڵبژاردنی سەرۆكی پارت بەو شێوە نەرێتیەی لای خۆمان بە چەپڵە ئەنجام دەدرێت, یاخود لە رێگای كۆنگرەی چەند سەت كەسی یان كۆمیتەی ناوەندی و مەكتەبی سیاسی باوی نەماوە, ئەندامان راستەوخۆ بە كۆبونەوەی دەیان و سەدان هەزاری سەرۆكی حیزبە بێدەسەڵاتەكەیان هەڵدەبژێرن.تا ئێستا لە كوردستان پاش ئەم هەموو خیانەت و شكستانە سەركردەمان نەبینی دەست لەكار بكێشێتەوە, دان بە راستییەكاندا بنێت و بەرەو روی لێ پێچینەوەو سزا نەبێتەوە, هەمیشە بەهانە بۆ تاوان و شكست و گەندەڵییەكانیان دەهێننەوەو خۆیان بە سیاسییە پاكیزەكە دەناسێنن, مردن نەبێت لە كورسی جیا نابنەوە, دوای خۆشیان كورسی حیزب و مومتەلەكاتی حیزب بۆ مناڵەكانیان بەجێ دەمێنێت.لەم چەند رۆژەی رابردوو پاش خیانەتە مێژوییەكەی 16 ی ئۆكتۆبەری كەركووك , هەڵمەتێك بۆ داخوازی دەست لەكار كێشانەوەی بارزانی دەستی پێكرد, تا ئێرە ئاساییە, چونكە ئەمە مافێكی سەرەتایی هاووڵاتیانە, زۆر بێ مانایە بارزانی 41 ساڵە سەرۆكی حیزبەكەیەتی و 26 ساڵە دەسەڵاتداری كوردستان و 12 ساڵە سەرۆكی هەرێمی كوردستانە , لەو كاتەوە دەیان هەڵەو تاوان لە ژێر سەركردایەتی ئەودا ئەنجامدراوە كە هەندێكیان دەچنە چوارچێوەی تاوانە مەزنەكان و هەڵەی سیاسی گەورە, وەلێ ئەوەی نا ئاساییە لە داواكاری ئەم بەڕێزانە ئەوەیە سەركردەكان خۆیان تا مردن بە كورسی حیزبەكانیانەوە نووسان و بەریان نەدا لە كاتێكدا رۆڵی باڵایان هەبووەو نەیان وێراوە بچوكترین رەخنە لەو سەركردانەی خۆیانیان نەگرتووە, تا چووونە قەبرەوە هەر خەریكی ماستاو بوونە بۆیان , دوای خۆشیان مومتەلەكات و حیزبەكانیان بۆ مناڵەكانیان بە میرات مایەوە , كەچی ئەوان لە گرتنەوەی ماستاوە چركان بەردەوامن, هاوكات ناوێرن ئازایانە دەست بخەنە سەر برینە قولەكەی 16ی ئۆكتۆبەر, كە ئەوەی لەناو رودوەكە نەبێت نازانێت خیانەتەكە چەندە گەورەو كەمەر شكێن بوو, شوێنەوارەكەی و شێوازەكەی كەمتر نەبوو لە 31ی ئاب .لە كۆتادا من بەو بەڕێزانە دەڵێم تكایە لە حیزبەكان خۆتانەوە هەموو دەست پێبكەن و دەسەڵاتی بنەماڵەیی بە هەموو رەنگ و ناوەكان ببەنە زبڵدانی مێژوەوە, ئاخر ئێمە تا كۆیلەیی ئێسك و پروسك و تارماییە مردووەكان بین و خۆمان رزگار نەكەین لەو كلتورە ناتوانین بە خەڵكێكی دیكە بڵێین بۆ ماڵەوە, با زیندووەكان بكەینەوە بە مرۆڤی ئاسایی و ئازادیان بكەین و مردووەكانیش بنێرینەوە بۆ گۆڕستانە گشتییەكان خۆمان لە تارماییە بێ روحەكانیان ئازاد بكەین, ئەوجا بە خەڵكی دیكەش بڵێین بۆ ماڵەوە, چونكە بڕیاری وا مەزن تەنها بە مرۆڤی زیندوو دەدرێت نەك بە مرۆڤی كۆیلە, با هةموويان بنيَرينةوة بؤ مالَةوة .
