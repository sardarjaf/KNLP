ئەندامێكی ئەنجوومەنی نوێنەرانی عێراق لە لیژنەی پەیوەندییەكانی دەرەوەی پەرلەمان داوادەكات پەرلەمانی عێراق كۆبوونەوەیەكی نائاسایی ببەستێت، ئاشكراشی دەكات توركیا دەستی بەسەر زیاتر لە سی كیلۆمەتری خاكی عێراقدا گرتووە.
میسال ئالوسی، ئەندامی لیژنەی پەیوەندییەكانی دەرەوەی پەرلەمانی عێراق، داوایكرد ئەنجوومەنی نوێنەران دانیشتنێكی نائاسایی سەبارەت بە دەستدرێژیەكانی توركیا بۆ سەر خاكی عێراق ئەنجامبدات.
ئالوسی لەلێدوانێكیدا بۆ میدیا عێراقییەكان رایگەیاندووە دەستدرێژی توركیا بۆسەر خاكی عێراق و داگیركردنی خاكەكەی هیچ جیاوازییەكی نییە لەگەڵ ئەو داگیركارییەی داعش بۆ سەر خاكی عێراق، ئێستا توركیا دەستی بەسەر زیاتر لە سی كیلۆمەتر لە خاكی عێراقدا گرتووە.
ئەو ئەندامەی ئەنجوومەنی نوێنەرانی عێراق، رەخنەشی لە حكومەتی عێراق گرتووە لە بێدەنگبوون بەرامبەر ئەو داگیركارییەی توركیا و رایگەیاند بێدەنگبوون لەو دەستدرێژییەی ئێستای توركیا بۆ سەر خاكی عێراق وادەكات، كە ئەنقەرە رووبەرێكی زیاتری خاكی عێراق داگیربكات.
