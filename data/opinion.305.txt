گۆڕان، کوردەنامووسیی، بۆ پارتیی دەکات بەشی سێیەم و کۆتایی لە یۆتۆپیا و فۆبیای خۆپێشاندان لە هەولێر
لە بەشی دوودا، باسی دزیی و تاڵانییەکانی ماڵی تاڵەبانیی ،ئیبراهیم ئەحمەد و ناوەندی بڕیارمان کرد.
ئەگەر سەرانی دەستڕۆیشتووی یەکێتیی، دەیانەوێ بەدەردی رژێمەکەی شاوشیسکۆ نەچن، یەک رێگەیان لەبەردەمدایە و دووەمیان نییە.
دەکرێ بە هاوکاریی خەڵک و ئەو هێزە سیاسییانەی دەتوانن بە بێ پارتیی, ئاو بخۆنەوە، شەفافانە و جەریئانە, دەستبەرداری پرۆژە نەوتییە زەبەلاحەکان و بیزنسە دەیان میلیارد دۆلارەکانیان بن و ئەوەی دزییویانە و بردوویانە، با لێرەدا بیوەستێنن و کەمێک کەرامەت و شەهامەتی سیاسییان بجوڵێت کە چییتر ئەم گەلە هەژار و برسییکراوە، تەحەمولی ئەم هەموو جەور، ستەم و چەتەگەرییە ناکات؟ بەداخەوە مێژووی زۆربەی هەموو سیاسیە شەرقیی و تاجیرە گەورەکانی سێکتی نەوت، بە تراژیدیا کۆتایی هاتووە و دەستبەرداری نازونیعەتی دزیی و تاڵانیی نەبوونە.
ئەوە ماڵی تاڵەبانیی و ئەحمەدە کە دەتوانن چارەنووس و ئاییندەی سیاسیی خۆیان، دیاری بکەن و خەڵکی زۆنەکەی خۆیشیان تا سەر، ئەمەیان لێ قبوڵ ناکات و بۆیشیان ناچێتە سەر.
پێش ئەوەی کار لە کار بترازێ و خەڵکی کوردستان، تاویان لێ بدەن، دەتوانن بە جورئەتەوە، شەفافانە، روو بە کۆمەڵانی خەڵکی کوردستان، دەستبەرداری دزییکردن و تاڵانکردنی سامانی سروشتیی کوردستان ببن و لەگەڵ گۆڕان و حکومەتی فیدراڵی عێراقدا رێکبکەون و سیستەمی سیاسیی هەرێمی کوردستان سەرلەبەر، هەڵبوەشێننەوە.
لای کەم، سلێمانیی و کەرکوک لە دەست پارتیی و تورکیا دەربکەن و سیستەمی کانتۆن، سیستەمی بەهەرێمبوونی پارێزگاکان بکەن بە دیفاکتۆی سیاسیی و خەلانۆچکە و باڵەخانەی گەندەڵییەکان لە هەولێر، سەرلەبەر هاڕە پێبکەن و هەموو لینکەکان بپچڕێنن.
لێرەدا ئەگەر گرفتی باڵی ناوەندی بڕیاریش بێتەوە پێشەوە، بەڵام ئەگەر موئەسەسەی رەسمیی یەکێتیی( ماڵی زاوا و خەزوور- تاڵەبانیی و ئەحمەد) بە جدیی بیانەوێ لە دوایین ساتەکانی ژیانیاندا خزمەتێک بکەن، هەر بە عەصیانی مەدەنیی دەتوانن، ئەو باڵە بپوکێننەوە و دواتریش کۆنگرەی خۆیان ببەستن.
هەرهیچ نەبێ، گۆڕان و یەكێتیی، با لە بارزانییەوە فێری سیاسەت و موراوەغە بن.
پارتیی، هەموو یەکێتیی، گۆڕان و نووسەرە حەرەس قەومییەکانیانی لە کون نابوو بەناوی تەخوینکردن و خزمەتکردنی ئەجێندای ئێران و شیعەوە، بەڵام کاتێ خۆی رادەسپێردرێ بچێ بۆ بەغداد و تاران، یان هەست دەکات باڵانسی بەرژەوەندییەکانی تێک دەچێت، یاخود دروستتر، کاتێ بەرژەوەندییە حیزبیی و بنەماڵەییەکانی، وا دەخوازن کە بارزانیی، موغامەرە و موراوەغە بکات، بە جورئەت و بەرچاوڕۆشنییەوە، دەیکات و کۆمەڵێ سیاسیی ئەحمەقی یەکێتیی و حیزبەکانی تریش، لەگەڵ خۆیدا دەبات و گێرەیان پێدەکات.
یەکێتیی و گۆڕان، لەگەڵ هێزەکانی تر، دەبێت دەستبەرداری ئەو وەهمە طائیفیی و نەژادییەی پارتیی ببن کە بە فیتی تورکیا و حیلفی ئەهریمەنی سوننیی، کوردیان بە گژ خورافاتپەرستەکانی شیعە و ئێراندا دەکرد و دانەجیڕەی کوردایەتییان لە میلیشیای حەشدی شەعبیی دەکرد.
دەبێ بە جورئەتەوە، دڕ بدەن بە تەخوینکردنەکانی بنەماڵەی بارزانیی و لە مەوقیعی دیفاعەوە بچنە سەنگەری هەڵکوتانە سەر مورتەزیقەبوونی ویلایەتە رەیعییە تاڵانییەکە و پرۆکسییبوونی پارتیی بۆ تورکیا، لە ئاستی عێراق و ناوچەکەدا، ریسوای بکەن.
خەڵکی کوردستان، زۆربەی خێزانەکانی هەرێم، ژیان و نانیان دەوێت، دەیانەوێت ئاساییشی کۆمەڵایەتیی و ئابووریی خۆیان و خێزان و نەوەکانیان دابین بکەن.
قسەی قۆڕی دەوڵەتی کوردیی، بۆ زۆرینەی خەڵكی کوردستان جگە لە قومارخانە و کلاواتی کۆمەڵێ مافیای کوردایەتیی و هەندێ خوزیعبەلاتی رانتخۆرانی ناو میدیای ئەهلیی و حیزبیی زیاتر، هیچی تر نییە.
ئیستیحماری دەوڵەتی کوردیی و ئیستیحماری ریفراندۆم، جگە لە حەماقەتی ئایدیۆلۆژیی، ئابووریی، سیاسیی و کولتووریی، هیچ شتێکی تر نییە و زۆرینەی رەهای خەڵكی کوردستان، جڕت بۆ ئەم چەتەگەریی و تاڵان و بڕۆیە لێدەدەن.
ئەم بیزنسە، دەبێ کۆتایی پێ بهێنرێ و لەرێگەی پارلەمانی عێراق و حکومەتی فیدراڵەوە، دەتوانن، نەوت دزەکانی کوردستان( بەشێک لە خۆیشیان دەگرێتەوە)، مافیاکانی کوردستان، ئەوانەی شەنگالیان بە ئێثنۆساید، دا و ئابووریی کوردستانیان تاڵان کرد، بە دادگا بسپێرن و لێپێچینەوەیان لێ بکرێت.
ئەمانە، نە شەڕی دەوێت و نە تەقوتۆقی تێدەکەوێت، تەنیا و تەنیا جورئەتی سیاسیی، بەرچاوڕۆشنیی ،فیکری سیاسیی ساغڵەم، شەهامەتی فیکریی و عەقڵانییەتی دەوێت.
لەپێش هەمووشیانەوە، بە جورئەتەوە دەبێ واز لە کوردەنامووسیی، واز لە کەرایەتییەکانی بیزنسی ویلایەتی رەیعیی، ئابووریی سەربەخێڵ و سەربەعەشیرەت بهێنرێت.
هاوکات، پێویستی بە (روئیە و روئیا) ی سیاسیی دوورمەودا، هەیە.
گۆڕان، بە کۆمەڵێ شیعاری عاطیفیی، حەماسیی و شاعیرانەوە ، لەچەشنی عەدالەتی کۆمەڵایەتیی، بە دامودەسگاییکردنی دامەزراوەکان، یەکگرتنەوەی وەزارەتەکانی دوو حیزبی میلیشیایی، رەشبەڵەکی ئیجماعی کوردیی، تێکەڵاوکردنی نوێنەرایەتییەکان و کۆدەنگیی نیشتمانییەوە، گرتبووی و خۆی سەرمەست کردبوو.
سەرەنجامیش، کەڵەگایی پارتیی، شەرعییەتدان بە دزیی و تاڵانییەکانی نەوت، کۆنتراکتەکانی نێوان مافیا ئۆریجناڵەکانی کوردایەتیی و تورکیای لێکەوتەوە.
لەم نێوەدا، ئەگەر هەلاهلهێلەی کوردایەتیی و بەیعەتدان بە ناسیۆنالیزمە نەژادییەکەی لێدەربکەیت، چوار دێڕ، لە فیکری سیاسیی، لە روئیەی ئابووریی و لە روئیای ئابووریی سیاسیی، لەناو کادیران و قیادەی گۆڕاندا، نییە.
لە هەموو مێژووی ئابووریی سیاسییدا، نموونەیەکی ئابووریی فاشیل، ساقیط و چەتەگەریی وەکو ئەوەی کوردستان نادۆزیتەوە کە سەرلەبەری ئەم فەشەلانە، بەهۆی کەرایەتیی سیاسییەکان و حەماقەتەکانی ناسیۆنالیزمەوە،بووبن.
ئابووریی، لەهەموو دونیادا، ناوبەناو، تووشی گەندەڵیی، داکشان و قەیرانی قووڵ دەبێت.
پارەیەکی زۆر دەشۆردرێتەوە و چەندین بانک، دەسگای دارایی ونەقدیی گەورە، یان کۆمپانیای زەبەلاح، هەرەس دەهێنن، ئیفلاس دەکەن و سەرجەم ستراکتۆری ئابووریی تووشی رکود دەبێت.
ئەمەی لە کوردستان هەیە، تەنیا و تەنیا بەهۆی فەشەلی وەحشەکانی کوردایەتیی و کەرایەتیی سیاسییەکانی کوردایەتیی و ئیستیحمارییەکانی ئەو ئابوورییناس، ئەکادیمیست و نوخبانەوەیە کە ناسیۆنالیزمی نەژادیی، طائیفییبوون، پرۆکسییبوون و بەرژەوەندیی شەخصیی، رەشمەی لەسەر نابوون و جڵەوی مەغز، عەقڵ و ویژدانیانی کردبوو.
بەشێکی زۆر لە کادیرانی باڵای گۆڕان، لەم پێڕە خەڵەفاو، نەتەوەییە ئەحمەقانە و پێڕە ئیستیحمارییانە، بوون و هەن.
گۆڕان، بەهۆی تەخدیری ئابووریی سەربەخۆوە، یەکێک لە قۆڕترین کارەکانی کردبێتی، مۆبەڵایزکردنی یەکگرتنەوەی دوو وەزارەتی دارایی دوو حیزبە میلیشیاییەکە بوو.
لە هەموویشی مەترسییدارتر، بەهۆی مۆتیڤی ناسیۆنالیزمی نەوتەوە، لەسەردەمی سەرۆکی پارلەمانەکەی ئەودا، شەرعییەتی دا بە پارتیی کە نەوتی کوردستان هەڕاج بکات و قاسەی پارەکانیشی، بە دەستە ئەمینەکان ( دزەکانی کوردایەتیی) سپارد.
راستە پێشتر یەکێتیی و پارتیی، بە ئاشکرا و لە ژێرەوە، نەوتیان دەدزیی و بە قاچاغ دەیانفرۆشت، بەڵام ئەو نوشتە ناسیۆنالیزمییەی گۆڕان بۆ پارتیی نووسی و لەپارلەمانەوە شەرعییەتی بە ناسیۆنالیزمی تاڵانیی نەوت دا، شکستێکی گەورەی سیاسیی و ئابوورییە کە گۆڕان دەبێ دانی پێدا بنێ و داوای لێبووردن لە خەڵکی کوردستان بکات.
سەرەنجام، حیزبی کوردایەتییە عادییەکە( یەکێتیی)، وەزارەتەکەی تەسلیمی کوردایەتییە ئەصیڵەکە( پارتیی) کردەوە.
پارتییش، لەرێگەی صەفەقاتە ئابووریی و سیاسییەکانی خۆی لەگەڵ تورکیا، وەزیری دارایی گۆڕانی کردبوو بە رۆبۆتێک، هەر بۆ پێڕابواردن و قەشمەرییپێکردن، وەکو هیچ نەدیتە، دەیانبرد بۆ تورکیا و هەندێ دۆکیومێنتێ فۆتۆشۆپیان پێ نیشان دەدا، بێئەوەی توانای جوڵاندنی هیچ پارەیەکی هەبێت.
ئەم یەکگرتنەوەیەی وەزارەتەکان و تێکەڵکردنەوەی ئەو پارانەی لە بەغدادەوە بە جودا، بۆ سلێمانیی و هەولێر دەهات، گۆڕان، کردی بە شانازییەکی نەژادیی و پۆزی ئیستیحماری کوردایەتیی، پێوە لێدەدا و سەرەنجامیش، برسییکردنی خەڵکی لێکەوتەوە.
ئەمەش میکانیزمێک بوو، پارتیی بە ئاسانیی بتوانێ، سەرجەم خەڵکی کوردستان، بە ئەنقەست و بە ئەجێنداوە، بۆ بیزنسە سیاسیی و ئابوورییەکانی خۆی، تەجویع( برسییکردن) بکات.
گۆڕان، بە چوونە ناو دەسەڵاتی سیاسیی و حوکمڕانییەوە، گەورەترین شکستی سیاسیی خۆی چنییەوە.
سەیر ئەوەیە تا ئێستایش، بەشێکی زۆریان دەستبەرداری ئەو بێعەقڵییی و ئیستیحمارییە نابن کە تەویلەکانی پارلەمان کارا بکرێتەوە.
لەکاتێکدا لەسەردەمی زێڕینی گۆڕان لە دەسەڵاتدا، جگە لە پێشکەشکردنی کۆمەڵێ وەزیری گوێڕایەڵ و سەرلەقێن بۆ سیاسەتەکانی پارتیی، هیچ حیکمەتێکی سیاسیی و ئابوورییمان لە کادیرەکانی گۆڕان، نەدیت.
گەورەترین شەرمەزاریی مۆراڵیی، سیاسیی و عەسکەریی لەسەر دەستی میلیشیاکانی زێڕەڤانیی و پێشمەرگەی کوردستان، لەسەردەمی وەزیر دیفاعەکەی گۆڕاندا، دەرهەق بە ئێزیدییەکان و بە سەبایاکردنی ژن و کچەکانیان کرا.
فیغان لە کونە رەشەکانی کاکێشانەوە هاتبێت، لە ستراکتۆری گۆڕانەوە نەهات.
بە پێچەوانەوە، کادیر و راوێژکاری لەبرسامردووی زۆریان هەبوو، بەهۆی ئیستیحماری کوردایەتیی و بەهۆی نەفسنزمییان بۆ پارەی رەیع، فاشیستانە و راسیستانە، داخی خۆیان بە نەژادی ئێزیدییەکان و بە دینی ئەوان دەڕشت و تەبریریان بۆ رێککەوتنەکەی نێوان ( پارتیی، داعش و تورکیا) دەهێنایەوە و دەیانگوت، ئاڵوگۆڕی ریشەیی بەڕێوەیە، سایکس-پیکۆ تەواو و سەردەمی دروستبوونیی دەوڵەتی کوردیی لەسەردەستی مەئمورەکەی ئەردۆغان( بارزانیی)، تەنیا مەسەلەی کاتە.
دەیان کادیرمان بینی، لە میدیای فاشیزمی کوردایەتییەوە( رووداو) بۆ چەند هەزار دۆلارێک، بووبوون بە باشترین موهەڕیجی دەوڵەتی کوردیی و شەڕیان لەسەر ئەوە دەکرد کە ئەمان مونەظیری پرێستیژ و پڕ لەوەلائی سیاسیین بۆ دەوڵەتە لەعنەتییە کوردییەکە و بۆ ئابوورییە فرۆشراوە( سەربەخۆ!)
پرۆکسییەکە.
تەفسیری خەونەکانی بارزانییان دەکرد و خەونە ئەهریمەنەکانی موئەسەسەی خێڵێان ریوایەت دەکرد.
لە میدیا و راگەیاندنەکانی گۆڕاندا، هاوکاریی میدیا فاشیستەکەی پارتییان دەکرد و کێشەی سیاسیی گەلی کوردیان لە کێشەیەکی طائیفیی و مەذهەبییەوە دەپێچایەوە و وەکو پرۆکسییەکانی ئەردۆغان، مامەڵەیان دەکرد و دڵی دونیایان بە کردنەوەی بازاڕی نەوت لە رێگەی تورکیاوە خۆش بوو.
ئەوەندە سەنای تورکیا و ئابووریی سەربەخۆیان کرد، مرۆڤ لێی تێک دەچوو ئایا ئەوانە گۆڕانن یان پارتیی و مورتەزیقەی تورکیان؟
ئەم برسییکردنەی خەڵکی کوردستان بەگشتیی و خەڵکی ناوچەکانی سلێمانیی و گەرمیان، بەتایبەتیی، کەمترین بەرپرسیارییەتیی پارتیی تێدایە، چونکە ئەگەر پارتیی بە ئیستیحماری کوردایەتیی و بە کەرەکەری ئابووریی سەربەخۆ، درێژە بە دزیین، تاڵانیی و چەتەگەریی دەدات، ئەی ئەوە چەندین ساڵە، یەكێتیی، شەریکە دز و گۆڕانی تەخدیرکراو لە کوێ خەوتوون؟ ئەم ترسی تەخوینکردنە بۆچی ناتوانن بڕەوێننەوە؟ ئەم بێ ذەخیرەییە لە فیکر، لە روئیە و لە روئیادا، بە غەیری کانیاوەکانی ئیستیحمار و حەماقەتی کوردایەتیی، لە هیچ شوێنێکی ترەوە هەڵدەقوڵێت؟ لەکاتێکدا ئەگەر چەمکی خیانەت و درێغیی مانایەکی هەبێت، لە هەموو مێژووی سیاسیی کورددا، دزیین و تاڵانییکردن لە سامانی نیشتمانیی، برسییکردن، نانبڕینی خەڵک و مورتەزیقەبوونی پارتیی بۆ تورکیا، خیانەتی شەرمهێنەرتر نییە؟
لە واقیعدا، ئەم برسییکردن و سووکایەتییکردنە بە ئینسانی کورد بە گشتیی، ئەگەر بۆ یەکێتیی، بیزنس و تیجاڕەتی دەیان میلیارد دۆلاریی بێت لەگەڵ ئاغەکەیدا( پارتیی)، ئەوە بۆ گۆڕان، جگە لە حەماقەتی نەتەوەیی ، کەرایەتیی ناسیۆنالیزم، وەهم بە کاراکردنەوەی خەلانۆچکەی پارلەمان و خورافییاتی بە دامودەسگاییکردنی حکومەتێکی فاشیل و فاسید، شتێکی تر نییە.
سەیرێکی خێرای دواوە بکەن، سەیری حەماقەتەکانی شێخ مەحمودی هەمیشە مردوو( نەمر) بکەن کە نزیک بە صەد ساڵ لەمەوبەر چۆن بەهۆی مۆتیڤە سوننییە-ئیسلامییە- طائیفییەکانییەوە، چۆن بەهۆی نۆکەرایەتییەکانییەوە بۆ تورکیا، شەڕی بە ئینگلیز فرۆشتووە و شاری سلێمانیی بە وێرانکردن داوە؟
کۆنە مەلیک، بووبوو بە قومسێر(commissioner) ی دەسەڵاتدارانی تورکیا و ئەجێنداکانی ئەوانی دژی دەوڵەتی عێراق، دژی ئینگلیز، دژی رووسەکان و دژی ئێران جێبەجێ دەکرد.
ئەم هەموو مورتەزیقەییەشی بۆ تورکیای ئەوکات، بەناوی خەباتکردن بۆ کێشەی سیاسیی گەلی کورد، لەبازاڕ دەخست؟ جیاوازیی ئاگایی ئەوکاتی خەڵکی سلێمانیی لەگەڵ ئێستادا، ئەوەبوو، ئەوکات جڕتیان بۆ شێخ لێدەدا و بە سەبەبکاری وێرانبوونی سلێمانییان دەزانی و تەنانەت کەسوکاری شێخیش، بایەخیان بۆ قسەکانی دانانا.
سلێمانیی ئێستا، دەیان حەرەس قەومیی پارتیی( لە ریزەکانی یەکێتیی و گۆڕاندا)، لە ئاستی باڵادا، هەمان ئەو حەماقەتانە دەکەن کە مەلیکی ئێکسپایەری ئەوکات بۆ تورکیای پۆست عوثمانییەکانی دەکرد.
ئێستا ئەمانیش بۆ سەرۆکی ئێکسپایەر، ناشەرعیی و ناقانونیی هەرێمی دەکەن.
هێشتا کۆنە مەلیک، باشتریش بوو، لای کەم بەدەستی یەک بۆ تورکیای ئەوکاتی دەکرد، بەڵام ئەم نەتەوەییە-نەژادییە لاژگانەی ناو یەكێتیی و گۆڕان، بەدەستی سێ و چوار بۆ پارتیی دەکەن کە پارتیی خۆی لەعابە و “پرۆکسی”ی دەستی تورکیایە.
گۆڕان، ئەگەر راست دەکات، پێش هەموو شتێ دەبێ بە راشکاویی و بەجەرائەتەوە، لە حکومەتی عەصابە سیاسییەکانی کوردایەتیی بکشێتەوە.
دەبێ جڵەوی هەموو ئەوانە بکات کە وەهمیان بە دەوڵەتی کوردیی، خورافاتەکانی ریفراندۆم و قومارخانەی ئابووری سەربەخۆ هەبوو، دەبێ دەموقەپۆسیان دابخات.
دەبێ فشاری راستەقینە بۆ یەكێتیی بهێنێت، لە حکومەتی دز و مافیای هەرێم، بکشێنەوە.
دەبێ بە جەرائەت و بەرچاوڕۆشنییەوە، مامەڵە لەگەڵ حکومەتی فیدراڵی عێراقدا بکەن و ئیمتیدادی ئیمپراتۆرییەتی تورکیای ئەردۆغانیی تێکبشکێنن.
ئەم وەهمی حکومەتی هەرێم و پارلەمانەی کوردستان، رۆژێک زووتر بپێچرێتەوە، سامانی نیشتمانیی کوردستان، رۆژێک زووتر لەدەست دزەکانی کوردایەتیی و تورکیا دەردەهێنرێت.
رۆژێک هەرێمی نایەکگرتووی کوردستان، دیسێنترەڵایز بکەیت، رۆژێک زووتر، ئامادەیی تێدا دەبێت بۆ ئەوەی لە ئاییندەدا، ئینتیگرەیشن بکات.
بە کانتۆنکردنی کەرکوک( دوور لە ئەجێندای موعتەمەدەکانی پارتیی و تورکیا) و سلێمانیی، بە دیسێنترەڵایزی کوردستان، یۆتۆپیای دروستبوونی خۆپێشاندان لە هەولێر کۆتایی پێدێت و هەولێر و دهۆکیش بەناچاریی و وەکو دیفاکتۆ، دوای کەرکوک و سلێمانیی، بەرەو هەرێمێکی سەربەخۆ دەڕوات.
هەرێمی کوردستان لە ٢٥ ساڵی رابردوودا، ئەفسانەی ئێنتیگرەیشنی بەخۆیەوە نەدیوە.
تا دزەکانی بنەماڵە سیاسییەکانی کوردایەتییش بمێنن، نایبینێت.
گۆڕان، دەستبەرداری وڕێنە نەتەوەیی و نەژادییەکانی پارتیی نەبێت، دەستبەرداری ئەو کوردەنامووسییە نەبێت کە راستەوخۆ و ناڕاستەخۆ بۆ پارتیی کردووە، بە جورئەت و شەفافییەوە، بە عەقڵانییەت و بەرچاوڕۆشنییەوە، سیاسەت لەگەڵ دەوڵەتی عێراق نەکات و ئەم برسییەتیی و قاتوقڕییەی خەڵکی کوردستان درێژە بکێشێت، دەبێ چاوەڕوانی ئەوە بکات، خۆیشی بپلێشنرێتەوە.
ئەوکات، وەکو دزە گەورەکانی کوردایەتیی، لای کەم وەکو لەمپەرێک لەبەردەم ناڕەزایەتییەکانی خەڵکدا، بەر هەڵمەتی بێ نانیی و بێ ژیانیی خەڵک دەکەوێت، سەرەنجامیش، بەر نەفرەتی توڕەیی گەنجان دەکەوێت.
خەڵک، دابینکردنی ژیانی دەوێت، نان و کار و ویقاری ئینسانیی دەوێت، دەیەوێت کەرامەتی مرۆیی پارێزراو بێت و دەست بۆ قووت و بژێویی نەبەن.
لەولاشەوە، کەرایەتییەکانی کوردەنامووسیی، ئیستیحمارییەکانی دەوڵەتی لەعنەتی کوردیی و حەماقەتی ئابووریی سەربەخۆ، کۆمەڵێ ئاودەستن کە خەڵک، پیساییان تێدەکات و بەدەردی واقیعی سیاسیی کوردستان و ناوچەکە ناخۆن.
بەیەک دێڕ، گۆڕان، ئەگەر روئیەی سیاسیی و روئیای ئابووریی، عەقڵانیی و جەریئانە بێت، دەتوانێ نەک هەر هاوکێشەکانی کوردستان بگۆڕێت و هەژموونی پارتیی کەم بکاتەوە، بەڵكو دەتوانێ لە ئاستی عێراقیشدا، کاری گەورە بکات.
ئەگەر ئەوانەش ناکات و هەر لە زبڵخانەی کوردەنامووسییدا، دەیخولێنێتەوە، ئەوە قۆناغی پۆست گۆڕان، وردە وردە، دەستی پێکردووە.
