ره‌وشی ژیان له‌ژێر ده‌ستی داعش به‌جۆرێك خراپه‌ دانیشتوانی موسڵ كه‌ نزیكه‌ی دووساڵه‌ له‌ژێر ده‌ستی ئه‌و رێكخراوه‌ تیرۆرستییه‌دا ده‌ژین، له‌گه‌ڵ ئه‌وه‌ی شاره‌كه‌یان وه‌ك زیندانێكی گه‌وره‌ ده‌بینن، ئه‌وه‌ش ده‌خه‌نه‌روو به‌هۆی ئه‌و قه‌یرانانه‌ی روبه‌رویان بوونه‌ته‌وه‌ ژیان به‌ته‌واوی به‌ره‌و وه‌ستان ده‌چێت.
خه‌ندان به‌پشتبه‌ستن به‌چه‌ند سه‌رچاوه‌یه‌كی‌ متمانه‌پێكراو له‌ناو موسڵ‌و ده‌ره‌وه‌ی ئه‌و شاره‌، زانیاری‌ ورد له‌سه‌ر دۆخی شاره‌كه‌و ژیانی خه‌ڵك بڵاوده‌كاته‌وه‌، ئه‌وه‌ش له‌كاتێكدایه‌ پێشتر چه‌ندینجار میدیاكان زانیاریی جۆراوجۆریان له‌سه‌ر ئه‌وشاره‌ بڵاوكردۆته‌وه‌.
دانیشتوانی موسڵ باسله‌ گۆڕانی مامه‌ڵه‌ی داعش ده‌كه‌ن له‌سه‌رتای چوونیان بۆ موسڵ له‌گه‌ڵ ئێستا، به‌جۆرێك ئه‌وكات هه‌وڵیانداوه‌ هه‌ست‌و سۆزی دانیشتوانی شاره‌كه‌ بۆلای خۆیان رابكێشن، به‌ڵام ئێستا ئه‌و رێكخراوه‌ تیرۆریستییه‌ مامه‌ڵه‌ی توندبووه‌ له‌گه‌ڵ خه‌ڵكی موسڵ.
مه‌ینه‌تییه‌كانی خه‌ڵكی موسڵ له‌وكاته‌وه‌ ده‌ستیپێكرد كه‌ سوپای عێراق له‌مانگی 6ی 2014 كشایه‌وه‌و موسڵی راده‌ستی چه‌كدارانی ئه‌و رێكخراوه‌ تیرۆرستییه‌كرد، ئیدی له‌وكاته‌وه‌ رۆژ له‌دوای رۆژ ژیان له‌موسڵ به‌ره‌و سه‌ختیی زیاتر ده‌ڕوات.
محه‌مه‌د ناوی‌ خوازراوی‌ هاوڵاتییه‌كی‌ كوردی‌ ته‌مه‌ن 35 ساڵی‌ موسڵه‌، به‌هۆی‌ ئه‌وه‌ی‌ ئێستا له‌و شاره‌ی‌ ژێر ده‌سه‌ڵاتی‌ داعش ده‌ژی نه‌یویست ناوی‌ بڵاوبكرێته‌وه‌، به‌خه‌ندانی وت"له‌كاتی‌ هاتنیان بۆ موسڵ، چه‌كدارانی‌ داعش ره‌فتاریان وه‌كو ئێستا خراپ نه‌بوو، مامه‌ڵه‌ی‌ ئێستایان به‌راورد به‌سه‌ره‌تای‌ هاتنیان له‌سه‌دا سه‌د جیاوازه‌، ئێستا زۆر توندن له‌گه‌ڵ خه‌ڵك".
ئه‌و كورده‌ی دانیشتوی موسڵ ئه‌وه‌ش روونده‌كاته‌وه‌، ئه‌و كه‌سانه‌ی به‌پێی رێنماییه‌كانی داعش ره‌فتار ده‌كه‌ن ئه‌وا چه‌كدارانی ئه‌و گروپه‌ تاڕاده‌یه‌ك باش ده‌بن له‌گه‌ڵیدا"به‌ڵام ئه‌وه‌ی‌ كه‌مێك له‌ڕێنماییه‌كانیان لابدات، ئه‌وا ئازاری‌ ده‌ده‌ن‌و لێیده‌ده‌ن‌و بێزاری‌ ده‌كه‌ن، هه‌ندێكجار له‌سه‌ر شتی‌ زۆر ساده‌ خه‌ڵكیان كوشتووه‌، بۆ نموونه‌ یه‌كێك له‌به‌ر ئه‌وه‌ كوژرا كه‌ ته‌نها گومانیان لێی‌ هه‌بوو زانیاری‌ دابێته‌ سوپای‌ عێراق".
یه‌كێك له‌كاره‌كانی داعش قه‌ده‌غه‌كردنی‌ هه‌ندێك نه‌ریتی‌ خه‌ڵكی‌ شاره‌كه‌یه‌، وه‌ك محه‌مه‌د باسی ده‌كات ئه‌و رێكخراوه‌ تیرۆریستییه‌ پرسه‌یان قه‌ده‌غه‌كردووه‌، چونكه‌ به‌كارێكی‌ بیدعه‌ و حه‌رامی‌ ده‌زانن، ئه‌وه‌ش جگه‌ له‌قه‌ده‌غه‌كردنی‌ جگه‌ره‌‌و نێرگه‌له‌ كێشان.
چه‌كدارانی‌ داعش نه‌خۆشخانه‌كانی موسڵیان بۆ خۆیان قۆرخكردووه‌، محه‌مه‌د له‌و رووه‌وه‌ حاڵه‌تێكی‌ مرۆیی‌ ناخۆش ده‌گێڕێته‌وه‌"باوكم نه‌خۆشی‌ شێرپه‌نجه‌ی‌ هه‌بوو به‌ماوه‌ی‌ چوار مانگ گیانی‌ له‌ده‌ستداوه‌، چونكه‌ تیرۆریستانی‌ داعش نه‌خۆشخانه‌كانی‌ موسڵ به‌پله‌ی‌ یه‌ك ته‌نها بۆخۆیان به‌كارده‌هێنن".
سه‌ختیی ژیان له‌ژێر ده‌ستی داعش وایكردووه‌ دانیشتوانی ئه‌و شاره‌ سه‌رباری ترسی زۆریان له‌مردن، به‌ڵام وه‌ك خۆیان ده‌ڵێن به‌رده‌وام له‌بیری هه‌ڵهاتن یان وه‌ستانه‌وه‌ به‌روی داعش‌و راپه‌ڕیندان.
"ژیان و گوزه‌رانی‌ خه‌ڵك زۆر خراپه‌، ئاوی‌ پاكی‌ خواردنه‌وه‌ كه‌مه‌، خه‌ڵك بێ‌ پاره‌یه‌، كار نییه‌، به‌تایبه‌تی‌ له‌م دوو سێ‌ مانگه‌ی‌ دواییدا، به‌یه‌كجاری‌ ژیان به‌ره‌و راوه‌ستان ده‌چێت"ئه‌مه‌ش وته‌ی دانیشتویه‌كی دیكه‌ی موسڵه‌ كه‌ به‌هه‌مان شێوه‌ نه‌یده‌وێرا ناوی بڵاوبكرێته‌وه‌.
ئه‌وكه‌سه‌ ئه‌وه‌شی خسته‌روو كه‌ ماوه‌یه‌كه‌ كۆمه‌ڵیك كه‌س له‌ناوخۆی‌ موسڵدا كه‌ پێده‌چێت پێشتر سه‌ر به‌هێزه‌ ئه‌منییه‌كانی‌ عێراق بووبن به‌ سواری‌ ماتۆڕسكیل ته‌قه‌ له‌چه‌كدارانی‌ داعش ده‌كه‌ن‌و ده‌یانكوژن‌و برینداریان ده‌كه‌ن، به‌ڵام له‌هه‌ر ناوچه‌یه‌ك ته‌قه‌یان لێبكرێت، تیرۆریستان زۆر به‌ڕه‌قی‌ مامه‌ڵه‌ له‌گه‌ڵ خه‌ڵكی ئه‌و ناوچه‌یه‌ ده‌كه‌ن.
"زۆرێك له‌خه‌ڵكی‌ موسڵ به‌نیازی‌ راپه‌ڕینن‌و له‌چاوه‌ڕوانی‌ ئه‌و كاته‌دان كه‌هێزه‌كانی‌ عێراق نزیك ببنه‌وه‌و ئه‌وانیش له‌دژی‌ چه‌كدارانی‌ داعش راپه‌ڕن، ماوه‌ی‌ دوو سێ‌ مانگه‌ خه‌ڵك چاوه‌ڕوانی‌ رزگاربوونه‌ له‌ده‌ستی‌ داعش"ئه‌و واده‌ڵێت.
ئه‌و دانیشتوه‌ی موسڵ دایكی‌ كورده‌و باوكی‌ عه‌ره‌بی‌ سوننه‌یه‌‌و ته‌مه‌نی‌ نزیكه‌ی 25 ساڵه‌، له‌كاتی قسه‌كردنی بۆ خه‌ندان ترسی ئه‌وه‌ی هه‌بوو داعش چاودێریی بكات هه‌ربۆیه‌ به‌خێرایی قسه‌ی ده‌كرد، وتیشی"ئه‌گه‌ر بزانم ناكوژرێم‌و به‌سه‌لامه‌تی‌ ده‌گه‌مه‌ هه‌رێمی‌ كوردستان، هه‌رئێستا دێم".
ئێستا موسڵ وه‌ك زیندانێكی‌ گه‌وره‌ وایه‌، چونكه‌ داعش رێگه‌ناداته‌ خه‌ڵكی‌ موسڵ له‌شاره‌كه‌ ده‌ربچن، ته‌نانه‌ت رێگه‌یان پێنادات هاتووچۆی‌ ئه‌و گوندانه‌ش بكه‌ن كه‌ له‌ژێر ده‌سه‌ڵاتی‌ خۆیاندایه‌و له‌ده‌ره‌وه‌ی شارن، له‌ترسی هه‌ڵهاتنی خه‌ڵك بۆ ناوچه‌كانی ژێرده‌ستی پێشمه‌رگه‌.
ره‌ئفه‌ت زراری‌، كه‌سێكی خه‌ڵكی شاری موسڵه‌و له‌دوای گرتنی ئه‌و شاره‌ له‌لایه‌ن داعشه‌وه‌ هه‌ڵهاتووه‌ بۆ هه‌رێمی كوردستان‌و به‌وردی چاودێری ره‌وشی موسڵ ده‌كات، ته‌ئكید له‌سه‌ختی ژیانی خه‌ڵك له‌وشاره‌ ده‌كات"فه‌رمانبه‌ران ماوه‌ی‌ 8 مانگ ده‌بێت له‌لایه‌ن حكومه‌تی‌ عێراقه‌وه‌ مووچه‌یان بۆ نه‌نێردراوه‌، داعش به‌ته‌نها مووچه‌ی‌ چه‌كداره‌كانی‌ خۆی‌‌و فه‌رمانبه‌رانی‌ شاره‌وانی‌ ده‌دات، بۆیه‌ رێژه‌ی‌ پاره‌ له‌ناو شاری‌ موسڵدا زۆر كه‌مبووه‌ته‌وه‌‌و خه‌ڵكی‌ پاره‌یان نییه‌ شت بكڕن".
زراری سه‌باره‌ت به‌دۆخی‌ ژنان له‌ موسڵ باسله‌وه‌ده‌كات كه‌ ده‌بێت حیجاب بپۆشن‌و رووپۆش له‌سه‌ر بكه‌ن كه‌ خۆیان پێی‌ ده‌ڵێن" بورقع" یان "خیمار"، به‌پێی‌ زانیارییه‌كانی‌ ئه‌و مه‌سه‌له‌ی‌ جیهادی‌ نیكاح زیاتر له‌گه‌ڵ ئه‌و ژنه‌ بیانییانه‌ ده‌كرێت كه‌له‌ده‌ره‌وه‌ی‌ عێراقه‌وه‌ چوونه‌ته‌ ریزی تیرۆریستان.
له‌بواری‌ تۆڕه‌كانی‌ په‌یوه‌ندیدا به‌گوێره‌ی‌ قسه‌كانی‌ ئه‌و چاودێره‌ی ره‌وشی موسڵ، هیچ تۆڕێكی‌ مۆبایل به‌شێوه‌یه‌كی‌ ره‌سمی‌ له‌ناو موسڵدا كارناكات‌و ته‌نها هێڵی‌ كۆڕه‌ك له‌ناوچه‌كانی‌ قه‌راخ شار به‌لاوازی‌ هه‌یه‌، ئه‌وه‌ش له‌تاوه‌ره‌كانی‌ ژێر ده‌سه‌ڵاتی‌ پێشمه‌رگه‌وه‌ پێیان ده‌گات‌و خه‌ڵك به‌شێوه‌ی نهێنی‌ به‌كاری‌ ده‌هێنن‌و باڵانسیان له‌لایه‌ن كه‌سانی‌ ده‌ره‌وه‌ی‌ موسڵه‌وه‌ پێده‌گات، به‌ڵام هێڵی‌ ئینته‌رنێت هه‌یه‌و خه‌ڵك ده‌توانن له‌ڕێی‌ ئینته‌رنێته‌وه‌ په‌یوه‌ندی‌ به‌ده‌ره‌وه‌ی‌ موسڵه‌وه‌ بكه‌ن.
جگه‌ له‌ شاره‌وانیش فه‌رمانگه‌كانی‌ ئاو، كاره‌با، نه‌خۆشخانه‌كان‌و كۆلێژی‌ پزیشكیی‌ ده‌وامیان تێدا ده‌كرێت، به‌ڵام مووچه‌یان پێنادرێت‌و قوتابخانه‌كانیش رێژه‌یه‌كی‌ كه‌م خوێندكاریان تێدایه‌"چونكه‌ هاوڵاتیان ترسی‌ ئه‌وه‌یان هه‌یه‌ قوتابیه‌كان له‌لایه‌ن داعشه‌وه‌ ئاماده‌بكرێن‌و راهێنانیان پێبكرێت‌و دواتر بكرێنه‌ چه‌كدار، هه‌روه‌ها داعش پڕۆگرامی‌ خوێندنی گۆڕیوه‌ به‌چه‌شنێك كه‌ له‌گه‌ڵ بیروباوه‌ڕی‌ خۆیاندا بگونجێت"زراری واده‌ڵێت.
به‌رپرسانی ئیداریی موسڵ كه‌ ئێستا له‌هه‌رێمی كوردستانن ئاگاداری ره‌وشی ژیانی خه‌ڵكن له‌ژێر ده‌ستی داعش، هه‌ربۆیه‌ هه‌وڵه‌كانیان چڕكردوه‌ته‌وه‌ تا حكومه‌تی عێراق‌و هاوپه‌یمانان به‌هاوكاریی هێزه‌كانی پێشمه‌رگه‌ پلانی ئۆپه‌راسیۆنی رزگاركردنی موسڵ بخه‌نه‌ بواری جێبه‌جێكردنه‌وه‌.
نوفل حه‌مادی‌، پارێزگاری‌ نه‌ینه‌وا له‌میانه‌ی‌ به‌شداریكردنی له‌دیداری‌ سلێمانی كه‌ رۆژانی 16‌و 17ی ئه‌م مانگه‌ له‌زانكۆی ئه‌مریكی به‌ڕێوه‌چوو، ته‌ئكیدی له‌وه‌كرده‌وه‌ كه‌ دانیشتوانی‌ موسڵ به‌ده‌ست كێشه‌و مه‌ینه‌تییه‌كی‌ زۆره‌وه‌ ده‌ناڵێنن.
"پێش هه‌موو شتێك ئه‌وان به‌شێوه‌یه‌كی‌ تووند له‌لایه‌ن داعشه‌وه‌ ئابڵوقه‌دراون‌و رێگه‌یان پێنادرێت له‌شاره‌كه‌ بچنه‌ ده‌ره‌وه‌، جگه‌ له‌وه‌ش كاره‌بایان نییه‌، ئاوی‌ پاكی‌ خواردنه‌وه‌یان نییه‌، خزمه‌تگوزارییان نییه‌، كێشه‌ی‌ نه‌بوونی‌ مووچه‌یان هه‌یه‌"پارێزگاری نه‌ینه‌وا وای وت.
به‌وته‌ی نوفل حه‌مادی خه‌ڵكی‌ نه‌ینه‌وا داعش نین، ئه‌گه‌ر بگوترێت  هه‌موو خه‌ڵكی‌ نه‌ینه‌وا لایه‌نگری‌ داعشن، ئه‌وا سته‌میان لێده‌كرێت"هه‌روه‌ك چۆن ناكرێت بڵێین خه‌ڵكی‌ نه‌ینه‌وا لایه‌نگرانی‌ داعشیان تێدا نییه‌، خه‌ڵكی‌ بێ‌ تاوانییان تێدایه‌ كه‌ لایه‌نگری‌ داعش نین‌و كه‌سانێكیشیان تێدایه‌ كه‌ پشتیوانی‌ له‌داعش ده‌كه‌ن و بگره‌ بكوژیشن".
هێزه‌كانی هاوپه‌یمانان له‌چوارچێوه‌ی پلانی رزگاركردنی موسڵ هێرشه‌ ئاسمانییه‌كانیان بۆسه‌ر پێگه‌كانی داعش له‌ سه‌نته‌ری شاره‌كه‌ پڕۆكردۆته‌وه‌، به‌ڵام ئه‌و هێرشانه‌ بێ زیان نین بۆ هاوڵاتیانی مه‌ده‌نیش.
ئه‌وكه‌سانه‌ی له‌ناو موسڵن‌و قسه‌یان بۆ خه‌ندان كرد، ته‌ئكیدیان له‌وه‌ده‌كرده‌وه‌ كه‌ هه‌ندێك جار هاوڵاتیانی مه‌ده‌نی ده‌كوژرێن‌و بریندار ده‌بن به‌هۆی هێرشه‌ ئاسمانییه‌كانی هاوپه‌یمانان، له‌گه‌ڵ ئه‌وه‌شدا چه‌كدارانی داعش له‌ناو مزگه‌وته‌كان خۆیان حه‌شارده‌ده‌ن"بۆئه‌وه‌ی‌ ئه‌گه‌ر بۆردومانكرا به‌خه‌ڵك بڵێن: ئه‌وه‌تا ئه‌مریكا‌و هاوپه‌یمانه‌كانی‌ مزگه‌وتی‌ مسوڵمانان ده‌ڕوخێنن".
له‌درێژه‌ی هه‌وڵه‌كان بۆ گرتنه‌وه‌ی موسڵ، به‌ره‌به‌یانی ئه‌مڕۆ ئه‌و هێزه‌ی‌ سوپای‌ عێراق كه‌ له‌مه‌خمور جێگیركراون به‌ پاڵپشتی‌ فڕۆكه‌ جه‌نگییه‌كانی‌ هاوپه‌یمانان هێرشی بۆ سه‌ر رێكخراوی‌ داعش ده‌ستپێكرد.
كۆلۆنێڵ ستیڤ وارن وته‌بێژی هاوپه‌یمانان بۆ شه‌ڕی دژی‌ داعش، له‌سه‌ر ئه‌و هێرشه‌ی ئه‌مڕۆ قسه‌ی بۆخه‌ندانكرد‌و ئاماژه‌ی به‌وه‌كرد هه‌رچه‌نده‌ هێزی زه‌مینیی هاوپه‌یمانان به‌شداری نه‌كردووه‌، به‌ڵام له‌ئاسمانه‌وه‌ هاوكاری سوپای عێراقیان كردووه‌.
