چه‌ند جارێك سه‌رنجی تایتڵی چاپه‌مه‌نیه‌كه‌ی دا و له‌گه‌ڵ چاوه‌ زه‌ق و فێڵاویه‌كانی ناوه‌وه‌دا به‌راوردی كردن ، نه‌یده‌زانی چۆن ده‌رباز بێت ،وه‌كو ڕیشۆڵه‌یه‌كی قاچ له‌ داوی ده‌شتی گه‌رمیان  وابوو ، (قاچم له‌ داوایه‌ و وا هاوین هاته‌وه‌ .. خوا هاوار .. ! )
ئاخر پێیان گوتبوو : (هونه‌رمه‌ند ئه‌بێ فیداكاریه‌ك بكات ، جا ده‌چێته‌ دڵی خه‌ڵكه‌وه‌ ) پێیان گوتبوو : ( عه‌بدولڵا ڕوێشدی گۆرانیبێژ ، له‌ سه‌ره‌تادا هیچ تیپێك گۆرانیان بۆ تۆمار نه‌ده‌كرد ، تا به‌ پاره‌ی خۆی تیپێكی مۆسیقای دامه‌زراند و گۆرانیه‌كانی به‌ جیهانی عه‌ره‌ب و عه‌جه‌مدا بڵاوبۆوه‌ .. )
دوو ده‌زگای چاپه‌مه‌نی میری و خێرخوازی گه‌ڕابوو ، یه‌كێكیان پێی گوتبوو : ( ببووره‌ ، ئێمه‌ ئیدی بابه‌تی ئه‌ده‌بی بڵاو ناكه‌ینه‌وه‌ و خوو ده‌ده‌ینه‌ فیكر .. )
ئه‌وی تریان پێی گوتبوو : ( چوار ساڵی تر بۆتی چاپ ده‌كه‌ین .. چاوه‌ڕوان ده‌كه‌یت ؟؟ )
ئه‌میش پێی گوتبوون : ( نامه‌وێ‌ ڤیلام بۆ بینا بكه‌ن .. كتێبم ئه‌وێ‌ .. كتێب .. )
شتی تریشیان پێ‌ گوتبوو .. كه‌ تێكڕا پشت گوێخستن و ده‌ركردنیان لێ‌ ده‌تكا ، به‌ جۆرێك هه‌ستی خۆ به‌كه‌مزانینیان تێدا وروژاند..شه‌رمی ده‌كرد و ڕقی له‌ خۆی ده‌بۆوه‌ : ( ئاخر تۆ چیت ؟؟ قه‌له‌ ..!
)وای به‌ خۆی گووت : (چیت و نیازی چیت هه‌یه‌ ؟؟ به‌ ته‌مایت هی وه‌كو شتاینبك و فۆكنه‌رت لێ‌ په‌یدا بێت ؟؟ حه‌دت نه‌بێ‌ )وای به‌ خۆی ده‌گووت و .. شتی تریش.. له‌وه‌ خراپتری به‌ خۆی ده‌گووت : ( حه‌یوانێكی وه‌كو تۆ چووزانێت نووسین چیه‌ .. )
ته‌نانه‌ت جێگری به‌رپرسی یه‌كێك له‌ ده‌زگاكان كه‌ ئه‌یویست وه‌كو جان فالجان یان باوه‌ یانارۆس یان هه‌ر كه‌سێك كه‌ پیاوه‌تی لێ‌ هه‌ڵبقووڵێت ، نیشان بدات ، چاییه‌كی بۆ بانگكرد ،
هێنده‌ شه‌رمی ده‌كرد ، دڵۆپه‌ عاره‌ق له‌ ته‌وێڵیه‌وه‌ بۆ سه‌ر لووتی داده‌كشان و ده‌تكانه‌ ناو چاییه‌كه‌وه‌ ، له‌وه‌ ناخۆشتریش له‌ دوای قوومی دووه‌م ، ده‌ستی ته‌ته‌ڵه‌ی كرد و سه‌رسنگی وه‌ك پال]چتی وێنه‌كێشێكی ناشاره‌زای لێهات ..
گوێچكه‌ی په‌ڕاوه‌كه‌ی گرتبوو ، وه‌ك ئه‌وه‌ی بیه‌وێت به‌ خۆی بسه‌لمێنێت كه‌ نه‌ ئه‌وه‌ په‌ڕاوه‌ و .. نه‌ ئه‌م نووسه‌ر ..
-(دوو سه‌د دانه‌ی لێ‌ چاپ بكه‌یت ، ته‌نها هه‌زار و پێنج سه‌د دیناری تێ‌ ده‌چێت ) براده‌رێكی ئازیزی وای پێگووت : (ئه‌وسا هه‌م ناوت بڵاو ئه‌بێته‌وه‌ و .. هه‌م ڕه‌نگه‌ قازانجیش بكه‌یت .. )
-( قازانج  ؟! )
ئه‌م هاواری كرد ( خوا ئه‌كا مایه‌كه‌ی دێته‌وه‌ .. هه‌رچه‌نده‌ ... )
به‌ڵام دوو هه‌فته‌ی نه‌برد دۆستێكی به‌ ئه‌مه‌كی له‌ هه‌نده‌ران سه‌د دۆلاری بۆ نارد .. پارچه‌ كاغه‌زێكی سه‌وزباو ..كه‌لله‌ سه‌ری فرانكلین و وێنه‌ی قولله‌ و پایه‌ و كۆشكێك ..بڕوامان به‌خوا هه‌یه‌ .. ووڵاته‌ یه‌كگرتووه‌كانی ئه‌مریكا ..
(ئه‌ی من ؟؟ ساڵه‌های ساڵه‌ شت ئه‌نووسم ..داوه‌كانی قژم له‌ نووسیندا سپی كرد ..ئه‌گه‌ر دووسه‌د دانه‌ی لێ‌ چاپ بكه‌م ، هه‌زار و پێنج سه‌د دیناری تێده‌چێت ، هه‌م ناوم بڵاو ده‌بێته‌وه‌ , .. هه‌م ڕه‌نگه‌ قازانجیش بكه‌م .. )
-( ئاخر ئێوه‌ تێناگه‌ن .. ڤیدیۆ و ئاڵتوون ده‌شكێن ..كۆن ده‌بن ..وون ده‌بن و له‌به‌رچاو ده‌كه‌ون ..به‌ڵام كتێب به‌رده‌وامه‌ ..تۆ بڕوانن بۆ ئه‌لف و بێی نوێ‌ ..دارا هه‌ر دارایه‌ و .. دوو داره‌كه‌یش هه‌تا هه‌تایه‌ ووشك نابن ..ئه‌گه‌ر عه‌بدوڵڵا ڕوێشد خۆی تیپی مۆسقای دانه‌مه‌زراندایه‌ ،تا ئێستایش له‌ كه‌لاوه‌كانی ئه‌حمه‌دی و فحێحیل هیچ شوێنێكی تر ئاگای ئه‌ویان نه‌ده‌زانی .. )
زۆر له‌وه‌ زیاتری گووت ، ئه‌وه‌نده‌ی گووت ، ژن ئاڵتوونی له‌به‌رچاو كه‌وت و كوڕ ڤیدیۆ سیدی فه‌رامۆشكرد ..ئیدی شه‌قامه‌كه‌ بۆ ئه‌م پاك بۆوه‌ ..
-( پێنج سه‌د دینار كۆمپیوته‌ر ..شه‌ش سه‌د دینار ستێنسڵ ..شه‌ش سه‌د و په‌نجا دینار وه‌ره‌قه‌ و مقه‌با .. )
چه‌ند جارێك سه‌رنجه‌ تایتڵی چاپه‌مه‌نیه‌كه‌ی دا و له‌گه‌ڵ چاوه‌ زه‌ق و فێڵاویه‌كانی ناوه‌وه‌دا به‌راوردی كرد ، نه‌یده‌زانی چۆن ده‌رباز بێت ..وه‌ك ڕیشۆڵه‌یه‌كی قاچ له‌ داوی ده‌شتی گه‌رمیان  وا بوو ..( قاچم له‌ داوایه‌ و وا هاوین هاته‌وه‌ .. خوا هاوار .. )
دوای دوو ڕۆژ ، له‌ كاتێكدا نوسخه‌ی كۆمپیوته‌ركراوی وه‌رگرت ، له‌ پڕێكدا یه‌كێك له‌و پیاوه‌ باشانه‌ ده‌می كرده‌وه‌ ، دوو كه‌ڵبه‌ی تیژی چه‌پ و ڕاستی كاكیله‌كانی سه‌رنجی ڕاكێشا ..
له‌ شه‌قامی مه‌وله‌وی ، له‌ به‌رده‌م تاقیگه‌ی سانا دا ، لاپه‌ڕه‌ی سه‌وز و فرانكلین و بڕوامان به‌ خوا هه‌یه‌ و ووڵاته‌ یه‌كگرتووه‌كانی ئه‌مریكا بۆ هه‌تا هه‌تایه‌ له‌ گیرفانی جیا بۆوه‌ و .. هه‌زار و هه‌شت سه‌د و حه‌فتا و پێنج دیناری عێراقی چاپی سویسری خسته‌ باخه‌ڵی چاكه‌ته‌كه‌ی ..
كه‌ كۆمپیوته‌ر ته‌واو بوو ، داوای كرد پێش چاپكردن بۆی بخاته‌ سه‌ر سیدیه‌ك ، كه‌ڵبه‌كان ده‌ركه‌وتنه‌وه‌ : ( شتێ‌ پاره‌ی تریشمان بۆ بێنه‌ .. )
-( باشه‌ ) ئه‌مه‌ی گووت و جگه‌ره‌كه‌ی لا لێوی چه‌پ و ڕاست پێ‌ كرد ، سمێڵه‌ ماش و برنجیه‌كه‌یشی پێ‌ ده‌چوو چه‌ور بێت یان به‌ پارچه‌ بلووریه‌كی چه‌ور تیف تیفه‌ی بۆ كرابێت ..
هه‌موو پێكه‌نین ..كه‌ڵًبه‌ی هه‌موویانی بینی ..هه‌موویان هه‌مان جۆر كه‌ڵبه‌یان هه‌بوو ..مه‌گه‌ر له‌ دان چه‌رمووی جاك له‌نده‌ندا كه‌ڵبه‌ی وای بینیبێت ..
-( ئه‌وه‌ دوو سه‌د نوسخه‌كه‌ .. دووانیان لاپه‌ڕه‌ی سپی تیایه‌ .. دانیشه‌ بۆتی چاك بكه‌ین .. )
-( وه‌ڵڵاهی قۆڵیان له‌ بندا بۆ بڕیویت و .. پارچه‌یه‌ك سنگیشتی له‌گه‌ڵدا بووه‌ .. ! )
جا كه‌وته‌ په‌ڕه‌ په‌ڕه‌ كردنی هه‌موو نوسخه‌كان ، هه‌شت دانه‌یان لاپه‌ڕه‌ی سپیان تیدا بوو ..به‌ پرتاو بۆ لای خزمه‌كان گه‌ڕایه‌وه‌ :
كه‌س وه‌ڵامی نه‌دایه‌وه‌ .. ئه‌م به‌رده‌وام بوو : ( ئێوه‌ ووتتان هه‌موو نوسخه‌كان بێ‌ عه‌یبن ، كه‌چی هه‌شت دانه‌یان لاپه‌ڕه‌ی سپیان تێدایه‌ .. )
دوای هه‌فته‌یه‌ك .. خوا هاوار .. هاوینه‌ و ..له‌ ده‌شتی گه‌رمیان .. له‌ باڕێزه‌ به‌ جێماوم ..من به‌ به‌فر خۆم نه‌شۆم ، ئاگرم تێ‌ به‌ر ئه‌بێت ..
هه‌موو خزمان هه‌ستانه‌ سه‌ر پێ‌ .. و خۆیان ئاماده‌ی شه‌ڕ كرد .. ئه‌وان ده‌یانزانی تێهه‌ڵدانی نووسه‌ر له‌ تێهه‌ڵدانی تۆپ ئاسانتره‌ ..خۆشتره‌ .. چونكه‌ كه‌ نووسه‌ر فه‌لاقه‌ ده‌كرێت ، ئیدی نووسین كاریان تێناكات..له‌لایه‌كی تریش كه‌ تێكڕا له‌و تێهه‌ڵدانه‌دا به‌شدار بوون ، ئه‌وا هه‌م په‌یوه‌ندی خزمایه‌تیان به‌هێز ده‌بێت و .. هه‌م له‌و پڕۆسه‌یه‌دا سه‌رۆك عه‌شره‌تیش دیاری ده‌كرێت ..هه‌ر بۆیه‌ خزمان چاوه‌ڕوانی یه‌ك كۆكه‌ بوون  تاكو ئه‌و هه‌موو قازانجه‌ بكه‌ن ..
هه‌ندێكیان هێنده‌ پێكه‌نین له‌وه‌ ده‌چوو تووشی ده‌رده‌ پێكه‌نین بووبن .. خۆ ئه‌مڕۆ ده‌رد و نه‌خۆشی جۆرا و جۆر داهاتوون ..
لووتی به‌ لووتی هاوڕێ‌ دڵسۆزه‌كه‌یدا ته‌قی ، ئه‌وه‌ی كه‌ پێی گوتبوو : عه‌بدوڵڵا ڕوێشد خۆی تیپی مۆسیقای دامه‌زراند
خزمان هه‌ر پێده‌كه‌نین .. ئه‌م دنیایه‌ پیكه‌نینی له‌و جۆره‌ی زۆرتێدایه‌ ..به‌ڵام وه‌ك پاكانه‌یه‌ك بۆ خۆم ، من هه‌رگیز به‌و شتانه‌ پێ‌ نه‌ كه‌نیوم  .. پێش ناكه‌نم .. تۆ له‌ كوێ‌ ده‌ژیت ؟؟به‌ڵام به‌داخه‌وه‌ !!
ئه‌وان تێ‌ ناگه‌ن ..خۆ تێگه‌یشتن ده‌ست هه‌موو كه‌سێ‌ ناكه‌وێت ..ئیتر نازانم چیان لێ‌ به‌سه‌رهات به‌سه‌ر هات ..
