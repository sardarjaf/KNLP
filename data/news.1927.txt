به‌پێی‌ هه‌واڵێكی‌ سكای‌ نیوز عه‌ره‌بیه‌، رێكخراوی‌ داعش په‌رستگای‌ (نابۆ)ی خاپوور كردووه‌ كه‌ ده‌كه‌وێته‌ خۆرهه‌ڵاتی‌ شاری‌ (نه‌مرود)ی‌ مێژوویی‌ كه‌ ساڵی‌ رابردوو له‌لایه‌ن ئه‌و رێكخراوه‌وه‌ وێران كرا له‌باشووری‌ خۆرهه‌ڵاتی‌ شاری‌ موسڵ.
داعش بۆ خاپووركردنی‌ ئه‌و په‌رستگایه‌ چه‌ندین شۆفڵ‌و ئامێری‌ گه‌وره‌ی‌ به‌كارهێناوه‌، به‌ڵام تائێستا به‌ته‌واوه‌تی‌ ئه‌وه‌نه‌زانراوه‌ كه‌ داعش چ كاتێك ئه‌و په‌ره‌ستگایه‌ی خاپوور كردووه‌.
رۆژی‌ 10ی‌ حوزه‌یرانی‌ 2014 چه‌كدارانی رێكخراوی‌ تیرۆریستی‌ داعش دوای‌ هه‌ڵهاتنی‌ هێزه‌كانی‌ سوپای‌ عیراق شاری‌ موسڵیان داگیركرد‌و دواتر ده‌ستیان كرد به‌ ته‌قاندنه‌وه‌و وێرانكردنی‌ شوێنه‌واره‌ مێژووییه‌كانی‌ ئه‌و شاره‌ كه‌ ده‌گه‌ڕێنه‌وه‌ بۆ چه‌ند سه‌ده‌ی رابردوو.
هه‌روه‌ها له‌سوریاش داعش زۆرێك له‌شوێنه‌واره‌ مێژوییه‌كانی ئه‌و وڵاته‌ی خاپوور كردووه‌ كه‌ دیارترینیان خاپوور كردنی به‌شێكی شاری مێژوویی ته‌دمور بوو.
هاوكات ئه‌و رێكخراوه‌ به‌شێك له‌شوێنه‌واره‌ مێژوییه‌كانی له‌ عیراق‌و سوریا فرۆشتووه‌‌و فرۆشتنی ئه‌و شوێنه‌وارانه‌ به‌شێكن له‌ سه‌رچاوه‌كانی داهاتی داعش.
