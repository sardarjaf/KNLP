وەزارەتی تەندروستی ھەرێم ڕونکردنەوە لەبارەی دەرچوانی بەشی پزیشکی ددانی ساڵی (٢٠١٥ ـ ٢٠١٦) دەدات و جەختیشدەکاتەوە لەسەرئەوەی، جگەلەوەی تائێستا دەرفەتی دامەزراندنیان بۆ نەڕەخسێندراوە، ھاوکات چانسی ئەوەشیان نییە کە کلینیک بکەنەوە.
ھەرچەندە ساڵانە بەگوێرەی پێویستیی پلەکانیان، دەرچوانی بەشی پزیشکی ددان دەرفەتی دامەزراندنیان بۆ دەڕەخسێندرا، بەڵام بەھۆی قەیرانی داراییەوە تائێستا ھیچ کام لەدەرچوانی بەشی پزیشکی ددان بۆ ساڵی (٢٠١٥ ـ ٢٠١٦) دانەمەزرێندراون.
دکتۆر خاڵس قادر وتەبێژی وەزارەتی تەندروستی حکومەتی ھەرێم لەلێدوانێکی تایبەتدا بۆ SNN ڕایگەیاند، "لەمساڵدا ھیچ دەرفەتێکی دامەزراندن بۆ دەچوانی  پزیشکی ددان نەڕەخسێندراوە، جگەلەوەش ناتوانن کلینیک بکەنەوە".
سەبارەت بەھۆکاری ئەو بڕیارەش، وتەبێژەکەی وەزارەتی تەندروستی وتی:"ھۆکارەکەی ئەوەیە مەرجی کردنەوەی کلینیک لەلایەن ئەو پزیشکی ددانەوە ئەوەیە، دەبێت لەیەکێک لەوەزارەتەکانی تەندروستی یاخود خوێندنی باڵا دامەزرابن ئەو کات چانسی ئەوەیان پێدەدرێت کلینیک بکەنەوە".
زیاتر وتیشی:"جگەلەوە دەبێت چەند ساڵێک خزمەت بکات تا بتوانێت و ئەزمونی ھەبێت، ئەوکاتە دەتوانێت کلینیکی تایبەت بەخۆی بکاتەوە، بۆیە لەئێستادا دەرفەت بەدەرچوانی بەشی پزیشکی ددان نادرێت ڕاستەوخۆی دوای دەرچونیان کلینیک بکەنەوە".
