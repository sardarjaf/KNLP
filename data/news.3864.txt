ئەبو کاروان، سەرۆکی فراکسیۆنی شیوعی لە پەرلەمانی کوردستان رایگەیاند: ئەوەی ئێستا لە پەرلەمان روودەدا لەسەر یاسای هەمواری سەرۆکایەتی هەرێمی کوردستان لەنێوان هێز و لایەنە باڵا دەستەکاندا پێچەوانەی رێککەوتن و سازانە، پێچەوانەی ئەو بنەمایانەیە کە پێشتر پێنج حیزبەکە لەسەری رێککەوتوون، تەنانەت پێچەوانەی یاسا و رێساکانی پەرلەمانی کوردستانە.
ئەبو کاروان راشیگەند: دەکرا و دەیانتوانی پێشتر رێککەوتن و سازانی لەسەر بکەن و لەسەر ئەو بابەتە رێکبکەون، ئەو کات دەیانتوانی لە پەرلەمانی کوردستان رێککەوتنی لەسەر بکەن".
هەروەها گوتی: "هەر پێنچ حیزبەکە بەبێ جیاوازی بەرپرسیارێتی هەڵدەگرن، دەبێ گەل شایەت بێت ئەوەی ئەو حزیبانە دەیکەن هیچی بۆ خەڵک و لەپێناو خەڵک نییە، بەڵکو بۆ بەرژەوەندی سیاسی حیزبی و تایبەت بە خۆیانە، هەر لەبەر ئەمەش هاتینە کۆبوونەوە.
بەڵام بە هەموو شێوەیەک دژی ئەو رەوشە نەخوازراوەی ئەمڕۆین و رەتیدەکەینەوە".
هەروەها ناوبراو داواشیکرد: "بە ئەقڵ و مەنتق مامەڵە لەگەڵ ئەو پرسەدا بکرێت و ئەو کۆبوونەوەیە دوابخرێت و لە کاتێکی دیکە گفتوگۆی لەسەر بکرێت".
لەبەرامبەردا یوسف محەممەد، سەرۆکی پەرلەمانی کوردستان گوتی: "هیچ کارێکی نایاسایی نەکراوە و بەپێی ماددەی 71 لە پەیڕەوی ناوخۆی پەرلەمان هەر 10 پەرلەمانتارێک بۆیان هەیە و ئەرکی سەرۆکایەتی پەرلەمانیشە بیخاتە نێو بەرنامەی کاری خۆی".
