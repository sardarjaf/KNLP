بەڕێوەبەرایەتی پۆلیسی پارێزگای سلێمانی دەستگیرکردنی ژمارەیەک باندی دزیکردن کە لە ١١ تۆمەتبار پێکھاتون  ئاشکرادەکات، وتەبێژی پۆلیسی ئەو بەڕێوەبەرایەتیەش  وردەکاری دەستگیرکردنی ئەو باندانەو جۆری تۆمەتەکانیان بۆ SNN دەخاتەڕوو.
سەرکەوت ئەحمەد وتەبێژی پۆلیسی پارێزگای سلێمانی لەلێدوانێکدا بەSNNی ڕاگەیاند، "لەماوەی ٤٠ ڕۆژی ڕابردودا تائەمڕۆ، ژمارەیەک تۆمەتبار بەتۆمەتی جیا جیا دەستگیرکراون".
ئەوەشی وت:"لەوانە چوار تۆمەتبارمان لەگوندی شێخ وەیساوا لەگەرەکی ئیبرایم ئەحمەد لەسلێمانی  دەستگیرکردوە، ئەوان ھەستاون بەڕوتکردنەوەی ژن و پیاوێک (واتە دزینی ھەرچیەک کە پێیان بوە) کە چون گڵ بێنن بۆ ئینجانەی گوڵ، ڕوتیانکردونەتەوەو ھەرچی پارەو ئاڵتونیان پێبوە لێیان سەندون".
سەرکەوت ئەحمەد زیاتر ڕونکردنەوەیداو وتی:"چوار تۆمەتباری ئافرەت کە قەرەجن و سواڵیان کردوە، لەناو بازاڕ ھەستاون بەبڕینی جانتای ئافرەتان، بەڵام لەئێستادا دەستگیرکراوان و دانپێدانانەکانیان لای دادوەری لێکۆڵینەوەیەو پەسەندکراوە، بەندن بەبڕیاری دادوەرو لێکۆڵینەوە لەگەڵیشیاندا بەردەوامە".
وتەبێژی پۆلیسی پارێزگای سلێمانی ڕاشیگەیاند، "دوای ئەوەی لەماوەی ڕابردودا  ئوتێل تارا کە کەوتۆتە سەرو بەنزینخانەی بینایی سوتێنرا، سوتاندنەکەش بەئامانجی ئەنجامدانی دزیکردن بوە، دوای لێکۆڵینەوە، نەھێشتنی تاوان دوکەسیان لەسەر ئەو دۆسیەیە دەستگیرکردوە".
ئەوەشی ڕونکردەوە، ئەوان وەکو ھێزەکانی پۆلیسی سلێمانی، بەردەوام لەئەرکدان بۆ پاراستنی سەروماڵی ھاوڵاتیان و دەستگیرکردنی ھەموو ئەوانەی تاوانبارو تۆمەتبارن.
