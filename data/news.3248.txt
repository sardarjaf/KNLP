سێ كرێكار گیانیان له‌ده‌ستداو دوانی‌ دیكه‌ش برینداربوون، به‌هۆی‌ روداوێكی‌ هاتوچۆوه‌ كه‌ سه‌رله‌به‌یانی‌ ئه‌مڕۆ پێنج شه‌ممه‌ له‌سه‌ر رێگای‌ بالیسان_خه‌لیفان روویدا.
رووداوه‌كه‌ كاتژمێر چواری‌ به‌ره‌به‌یانی‌ ئه‌مڕۆ روویدا له‌ گوندی‌ تووتمه‌ی‌ سه‌ر به‌ ناحیه‌ی‌ بالیسان، كاتێك بارهه‌ڵگرێكی‌ جۆری‌ سكانیا وه‌رگه‌ڕا كه‌ پێنج كه‌سی‌ تێدا بوو.
فازڵ عومه‌ر وته‌بێژی‌ هاتوچۆی‌ هه‌ولێر به‌خه‌ندانی‌ وت "به‌هۆی‌ رووداوه‌كه‌وه‌ سێ كه‌س گیانیان له‌ده‌ستداو دوو كه‌سی‌ دیكه‌ش برینداربوون، كه‌ سه‌رجه‌میان له‌دواوه‌ی‌ بارهه‌ڵگره‌كه‌ سوار ببوون".
له‌به‌شی‌ دواوه‌ی‌ ئۆتۆمبیله‌ بارهه‌ڵگره‌كه‌ پێنج كرێكار سوارببوون، هه‌روه‌ها شۆفڵێكی‌ بچوكیش باركرابوو، سه‌ره‌ڕای‌ ئه‌وه‌ی‌ بارهه‌ڵگره‌كه‌ ئامێرێكی‌ خه‌باته‌شی‌ به‌دوای‌ خۆیدا راده‌كێشا.
فازڵ عومه‌ر وتی‌ "ئۆتۆمبیله‌ بارهه‌ڵگره‌كه‌ به‌خێراییه‌كی‌ زۆر رۆیشتبوو، ‌كاتیك ‌گه‌یشتبووه‌ گوندی توتمه‌ هه‌وڵیدابوو خێراییه‌كه‌ی‌ كه‌مبكاته‌وه‌ له‌به‌ربوونی تاسه‌یه‌ك له‌به‌رده‌میدا،  له‌كاتی‌ ئیستپۆپ گرتن شۆفڵه‌ بچوكه‌كه‌ جوڵاوه‌و به‌و هۆیه‌شه‌وه‌ هاوسه‌نگی‌ بارهه‌ڵگره‌كه‌ تێكچووه‌و بووه‌ته‌ هۆی‌ وه‌رگه‌ڕانی‌".
ئه‌و پێنج كرێكاره‌ی‌ له‌ناو بارهه‌ڵگره‌كه‌دا بوون، له‌كاتی‌ وه‌رگه‌ڕانی‌ رووداوه‌كه‌دا كه‌وتونه‌ته‌ نێوان شۆفڵه‌ بچوكه‌كه‌و بارهه‌ڵگره‌كه‌، به‌و هۆیه‌شه‌وه‌ سیانیان گیانیان له‌ده‌ستداو دوانی‌ دیكه‌ش برینداربوون.
ئه‌و دوو كرێكاره‌ی‌ گیانیان له‌ده‌ستداوه‌ دوانیان خه‌ڵكی‌ ناحیه‌ی‌ هه‌ریر بون و له‌ عه‌شیره‌تی‌ سورچی‌، یه‌كێكیشیان كوردی ئێزیدی قه‌زای شنگال بوو.
فه‌رهاد شێخ وه‌سانی‌ به‌رێوه‌به‌ری‌ كارگێڕی‌ نه‌خۆشخانه‌ی‌ شه‌هید شێخ سلێمان له‌ بالیسان به‌ خه‌ندانی‌ راگه‌یاند، به‌هۆی‌ رووداوه‌كه‌وه‌، دوو ته‌رم و سێ بریندار هێنراوه‌ته‌ نه‌خۆشخانه‌كه‌یان.
یه‌كێك له‌ برینداره‌كان برینه‌كه‌ی‌ قورس بووه‌ راسته‌وخۆ نێردراوه‌ته‌ نه‌خۆشخانه‌ی‌ رانیه‌ و له‌وێ گیانی‌ له‌ده‌ستدا.
دواتر ته‌رمه‌كان نێردراونه‌نه‌ پزیشكی‌ دادوه‌ری‌  شاری‌ هه‌ولێر و برینداره‌كانیش دوای‌ چاره‌سه‌ری‌ سه‌ره‌تایی‌ ره‌وانه‌ی‌ نه‌خۆشخانه‌ی‌ فریاكه‌وتنی‌ رۆژهه‌لاَتی‌ شاری‌ هه‌ولێر كراون.
