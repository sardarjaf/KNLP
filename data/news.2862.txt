ماراتۆنی 23 مانگەی دانیشتنەكانی ئێران و وڵاتانی  1+5  لە دوایین خولیدا، سەرەئەنجام بە رێككەوتن لەسەر كێشەی دە ساڵەی نێوان كۆماری ئیسلامیو رۆژئاوا لەسەر پرسە ئەتۆمیەكەی تاران كۆتایی پێهاتو ئەگەرچی نێوەرۆكی رێككەوتننامەكە بەوردی بڵاو نەكراوەتەوە بەڵام بەرپرسانی كۆماری ئیسلامیو رۆژئاوا خوێندەوەی جیاوازیان بۆی هەیە.
وەزیرانی دەرەوەی وڵاتانی پێنج كۆ یەكو ئێران پاش چەندین كاتژمێر گفتوگۆی چڕ لەسەر پرسی بەرنامە ناوكیەكەی تارانو پاش ئەو لێكتێگەیشتنەی لە چەند مانگی رابردوودا لەسەری رێككەوتبوون، سەرەنجام ئەمڕۆ لە نەمسای پایتەختی ڤیەننا رایانگەیاند كە بۆ چارەسەر كردنی كێشە ناوكیەكەی نێوان ئێرانو كۆمەڵگای نێودەوڵەتی بە رێككەوتنی كۆتایی گەیشتوون.
فێدریكا مۆگرینی، بەرپرسی سیاسەتی دەرەوەی یەكێتی ئەوروپاو محەمەد جەواد زەریف، وەزیری دەرەوەی ئێران لە كۆنگرەیەكی رۆژنامەوانیدا بەیاننامەی هاوبەشی نێوان ئێرانو ولاتانی پێنج كۆ یەكیان بە زمانەكانی ئینگلیسیو فارسی خوێندەوەو رێككەوتنەكەیان بە رووداوێكی مێژوویی وەسف كرد.
لە بەیاننامە هاوبەشەكدا هاتووە كە رێككەوتنەكە دەقێكی سەرەكیو پێنج نووسراوی هاوپێچ لەسەر لایەنە تەكنیكیەكانی بەرنامە ناوكیەكەی ئێرانو چۆنیەتی لادانی گەمارۆكانو هەروەها هاوكاری پێویست بۆ دڵنیابوون لە ناسەربازی بوونی پرۆژە ئەتۆمیەكانی ئێران، لەخۆی دەگرێت.
رێككەوتنەكەی ئێرانو پێنج كۆ یەك كاردانەوەی رێبەرانی كۆمەڵگای نێودەوڵەتیی بەدوادا هاتو ئەگەرچی سەرجەمیان لەگەڵ مێژوویی بوونی رێكەوتنەكە كۆك بوون بەڵام بەشێكیان لەباتی هەلێكی مێژوویی بە هەڵەیەكی مێژوویی ناویان برد.
عەلی ئەكبەر ساڵحی، بەڕێوەبەری دەزگای وزەی ناوكیی ئێران پاش واژۆ كردنی رێككەوتننامەیەكی تایبەت بە بنكەی ناوكی پارچین لەگەڵ یۆكیا ئامانۆ، بەرپرسی ئاژانسی نێودەوڵەتی وزەی ناوكی، دووپاتیكردەوە كە سەرجەم هێڵە سوورەكانی ئێران لە رێككەوتنە ناوكیەكەدا پارێزراوە.
لەكاتێكدا پێشتر بەرپرسانی حكومەتی تاران پشكنینی ناوەندە سەربازیەكانی ئەو وڵاتەو هەڵوەشاندنەوەی هاوكاتی سەرجەم گەمارۆكانی سەر وڵاتەكەیانیان بە هێڵی سووری خۆیان دیاریكردبوو، لێدوانەكەی ساڵحیو چەند بەرپرسێكی دیكەی كۆماری ئیسلامیی ئێران ئەو مانایە دەبەخشێت كە لە رێككەوتنەكەدا لەسەر هەڵوەشاندنەوەی یەكجێی گەمارۆكانو رێگانەدان بە پشكنینی ناوەندە سەربازیەكانی ئێران گونجێندراون، بەڵام لەلایەكی دیكەوە باراك ئۆبامای سەرۆكی ئەمریكا دووپاتی كردۆتەوە كە گەمارۆكان بەو مەرجەی كە ئێران بەڵینەكانی جێبەجێ بكات قۆناخ بەقۆناخ هەڵدەوشێنەوەو پێداگریی لەسەر ئەوەش كردەوە كە كۆمەڵگای نێودەوڵەتی هەركات بە پێویستی بزانێ مافی هەیە هەر شوێنێكی ئێران كە گومانی چالاكیی ناوكیی لێبكرێت دەپشكنێن.
ئۆباما ئاشكراشیكردووە كە ئێران بەڵێنی داوە سەدا نەوەدو هەشتی ئەو ئۆرانۆمانەی پیتاندوونی لەناویان بباتو تا پانزە ساڵی داهاتوو مافی ئەوەی نیە هیچ هەنگاوێك بۆ وەگەڕخستنی سانتریفیوژەكانی هەڵبگرێت.
لێدوانەكەی ئۆباما لەكاتێكدایە كە رێبەرانی كۆماری ئیسلامی باس لە درێژەدان بە چالاكیە ناوكیەكانیان دەكەنو دەڵێن هیچ لایەنێك ناتوانێ ئیرادەی نیشتمانی ئێمە بۆ دەستەبەر كردنی وزەی ناوكی لاواز بكات.
بەشێك لە چاودێران ئەم جیاوازیە لەلایەك بە لەرزۆك بوونی رێكەوتنەكەی نەمسا دادەنێنو هاوكات پێشیانوایە رێبەرانی جیهان دەیانەوێ بەوجۆرە لەسەر رێككەوتنەكە بدوێن كە حكومەتەكەیان وەكوو براوە نیشان بدات.
رێككەوتنەكە پێویستە رەوانەی ئەنجومەنی ئاسایش بكرێتو ئەندامانی ئەنجومەنەكە بڕیارنامەیەكی نوێ لەسەر پرسی ناوكی ئێران دەربكەنو دواتر لە ماوەیەكی زەمەنی دوومانگەدا، پاش ئەوەی ئێران بەندەكانی جێبەجێ كرد، خاڵەكانی دیكەی رێككەوتننامەكە جێبەجێ بكرێن.
بەرپرسانی رۆژئاوایی دووپاتیان كردۆتەوە كە هەركات ئێران لە خاڵەكانی رێككەوتنەكە لابدات سەرجەم گەمارۆكان وەك خۆی لەسەری جێبەجێ دەكرێنەوە.
گومان لەوەدا نیە كە رێكەوتنەكەی رۆژی سێشەممەی ڤیەننا كاریگەریی بەرچاو لەسەر بارودۆخی ناوچەی رۆژهەڵاتی ناوەڕاست بەگشتیو پرسی كورد بەتایبەتی دادەنێتو چاودێران لەوبڕوایەدان جگە لە كوردانی رۆژهەڵات كە وەكوو یەكێك لە نەتەوە چەوساوەكانی ئێران ساڵەهایە بۆ مافە نەتەوەییو دیموكراتیەكانیان خەبات دەكەن، كوردانی پارچەكانی دیكەی كوردستانیش لەو كاریگەریە بەرچاوانە بێبەری نابن.
سیاسەتوانانی كورد لەو بڕوایەدان كە بەهۆی هێژمۆنی باڵای دەسەڵاتە ئیسلامیەكەی تاران لە عێراقو سوریا كە دوو پارچەی كوردستانیان لەخۆ گرتووە، رێككەوتنە ناوكیەكەی تارانو نزیكبوونەوەی كۆمەڵگای نێودەوڵەتی لەگەڵ حكومەتێكدا كە بێگومان بەدوژمنی سەرەكیو سوێندخواردووی سەربەخۆیی كوردەكان دێتە ئەژمار، ناتوانێ هەواڵێكی دڵخۆشكەر بۆ داهاتووی كوردانی باشوورو رۆژئاوا لێكبدرێتەوە.
