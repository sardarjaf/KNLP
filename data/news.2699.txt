كوتلەی ئەحرارو ئەنجومەنی سیاسی رەوتی سەدر نەخشە رێگایەكیان بۆ دەربازبوون لە دۆخی ئێستا ئامادەكردو خەندانیش دەقەكەی بڵاودەكاتەوە.
لەخاڵی دووەمی نەخشە رێگاكەدا هاتووە، لە ئەگەری جێ بە جێ نەکردنی خاڵی یەکەم، خۆپیشاندانەكان بۆ داواکردنی دەستلەکارکێشانەوەی هەر سێ سەرۆکایەتیەکەی عیراق دەستپێدەكاتەوە.
هەروەها بەپێی خاڵی سێ یەمی نەخشە رێگاكە، لەئەگەری جێ بە جێ نەکردنی خاڵی دووەم داواکاریەکان پێ دەنێتە قۆناغێکی نوێوە و داوای هەڵبژاردنی پێشوەخت دەکرێت.
لەكۆتا خاڵی نەخشە رێگاكەدا ئاماژە بەوەكراوە، لەئەگەری جێبەجێنەکردنی هەر سێ خاڵەکەدا، هەڵدەكەوتنە سەر هەر سێ سەرۆکایەتیەکەی عیراق و حکومەتی ئینتیقالی لە لایەن گەلەوە پێكدەهێنرێت.
ئامادەكردنی ئەو نەخشە رێگایە لەلایەن رەوتی سەدرو كوتلەی ئەحرارەوە، دوای چەند رۆژێك دێت لە كۆنتڕۆڵكردنی تەلاری پەرلەمانی عیراق لەلایەن خۆپیشاندەرانەوە، كە كاردانەوەی گەورەی بەدوای خۆیدا هێنا.
ئێوارەی دوێنێش له‌سه‌ر فه‌رمانی‌ موقته‌دا سه‌در، خۆپیشانده‌رانی‌ شاری‌ به‌غدا ناوچه‌ی‌ سه‌وزیان چۆڵكرد‌و جارێكیتر جه‌ختیانكرده‌وه‌ له‌جێبه‌جێكردنی‌ داواكارییه‌كان.
به‌پێی‌ به‌یاننامه‌یه‌كی‌ سه‌رپه‌رشتیارانی‌ خۆپیشاندانه‌كان، كشانه‌وه‌كه‌ وه‌كو رێزگرتنێك بووه‌ له‌یادی‌ شه‌هیدبوونی‌ ئیمام موسای‌ كازم‌و به‌ڕێوه‌چوونی‌ زیاره‌تی‌ مه‌زارگه‌ی‌ ئیمام موسای‌ كازم، كه‌ له‌به‌ر هه‌مان یاد حكومه‌تی‌ عیراق بڕیاریداوه‌ سێشه‌ممه‌ی‌ داهاتوو بكاته‌ پشووی‌ فه‌رمی‌.
