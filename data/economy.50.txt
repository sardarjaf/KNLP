ئه‌مڕۆ دوو شه‌ممه‌، بانكی‌ ناوه‌ندی‌ عیراق، بڕی 167 ملیۆن دۆلاری‌ خسته‌ بازاڕه‌وه‌، ئه‌وه‌ش به‌راورد به‌ رۆژی‌ پێشوو كه‌ 145 ملیۆن دۆلار بوو‌، به‌رزبوونه‌وه‌ی‌ به‌رچاوی‌ به‌خۆوه‌بینی.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ دوو شه‌ممه‌، بڕی‌ 167 ملیۆن و 786 هه‌زار و 23 دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌ پرۆسه‌ی‌ فرۆشتنه‌كه‌شدا، 27 بانك و 20 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
هه‌ر به‌پێی‌ به‌یاننامه‌كه‌، بڕی‌ فرۆشتن به‌ كۆمپانیاكانی‌ حه‌واڵه‌ی‌ دارایی‌ گه‌یشتووه‌ته‌ 141 ملیۆن و 986 هه‌زار دۆلار، 25 ملیۆن و 800 هه‌زار دۆلاریش به‌شێوه‌ی‌ كاش فرۆشراوه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن و كڕینی‌ دۆلار به‌ به‌های‌ 1182 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیای‌ حه‌واڵه‌كان به‌ 1190 دینار بۆ دۆلارێك دیاریكرد كه‌ عموله‌ی‌ 24 دینار بۆ هه‌ر دۆلارێكی‌ له‌گه‌ڵدا بووه‌، فرۆشتنیش به‌ شێوه‌ی‌ كاش به‌ به‌های‌ 1190 دینار بووه‌ بۆ دۆلارێك كه‌ 24 دینار بۆ هه‌ر دۆلارێك، عموله‌ی‌ بانكی‌ ناوه‌ندی‌ له‌گه‌ڵدابووه‌.
بانكی‌ ناوه‌ندی‌ له‌ ساڵی‌ 2015دا، بڕی‌ زیاتر له‌ 44 ملیار دۆلاری‌ له‌ فرۆشتنی‌ ئاشكرای‌ رۆژانه‌دا فرۆشت، له‌و پرۆسانه‌شدا بانك و كۆمپانیاكانی‌ حه‌واڵه‌ی‌ دارایی‌ ، كڕیاری‌ سه‌ره‌كی‌ بوون.
