لەسەر بانگهێشتی (کەمپینی بەرگری لە ئازادی و خواستەکانی خەڵکی کوردستان_دانیمارک) ڕۆژی یەکشەممە ڕێکەوتی ١٨/١٢/٢٠١٦، کۆبونەوەیەک بۆ ( ڕەوەندی کوردی) لە شاری (Albertslund) بەڕێوەچوو.
ئامانجی کۆبونەوەکە بیروڕاگۆڕینەوەبوو لەسەر هەلومەرجی سیاسی کوردستان و، چۆنیەتی و هەنگاوی پێویست بۆ پشتیوان و هەڵوێست وەرگرتن، سەبارەت بە ناڕەزایەتی و خۆپیشاندانەکانی ئێستای، چین و توێژە جیاوازەکان لە کوردستان بۆ بەدەستهێنانی خواستەکانیان.
لەم کۆبونەوەیەدا و لەنێو ئامادەبوواندا بیروڕا گۆڕایەوە سەبارەت بەهەستیاری ئەم قۆناغەی کوردستان و، ئاڵوگوڕکردنی جێگاوڕێگای حیزبەکان و دەنگی ناڕازیەتی و ئامادەیی خەڵک لەسەر شەقامەکان، لەم کۆبونەوەیەدا بەگرنگیەوە قسەلەسەر گێڕانەوەی ئیرادە بۆ تاک و خاوەنداریەتی خەڵک خۆی لەشەقام و ناڕەزایەتیەکان بە خاڵێکی جەوهەری وگرنگ هەڵسەنگێنرا و پشتیوانی لێکرا.
لەم کۆبونەوەیەدا بەگرنگیەوە باسی هەنگاوە کردەییەکانی چۆنیەتی پشتیوانی لە داواکاری و داخوازیەکانی خەڵکی کوردستان کرا، هەمانکات باسی بردنە پێشەوەی ئاستی بەرپرسیارێتی و، گوڕوتینی زیاتر بۆ جۆشدانی چالاکی و مسۆگەرکردنی پشتیوانی لەدەرەوە بۆ خەڵکی کوردستان و خواستە ڕەواکانیان خرایە بەرنامەی کاری داهاتووی کەمپینەکە.
لەم کۆبونەوەیەدا (کەمپینی بەرگری لە ئازادی و خواستەکانی کوردستان_دانیمارک)، دوای زیاتر لە ٦ ساڵ دامەزراندنی، وەک زەرورەتێکی ئەم قۆناغەی ئێستا کوردستانی پێدا تێدەپەڕێت توانی بەشێوەیەکی تازە، کە بگونجێت لەگەڵ واقیع و پێشهاتەتازەکان و ناڕەزایەتیەکانی کوردستان، کارەکانی خۆی وەک ئۆرگانێک لە هەموو بوارەکاندا ڕێکبخاتەوە.
لەم کۆبونەوەیەدا (دەستەیەکی کارگێڕی) و (٣ لیژنە) بۆ بەڕێوەبردن و سەرپەرشتی کارەکانی (کەمپینی بەرگری لە ئازادی و خواستەکانی خەڵکی کوردستان_دانیمارک) دیاری کرا.
(کەمپینی بەرگری لە ئازادی و خواستەکانی خەڵکی کوردستان_دانیمارک) سوپاس و قەدرزانینی خۆی ئاڕاستەی ئەو بەڕێز و خۆشەویستانە دەکات، کە لە ٦ ساڵی ڕابوردوودا لەم (کەمپینەدا) چالاک و ئەندام بوون، سوپاسی زۆری ئەو ئازیزانە دەکات کە بەگەرما و سەرما بەشداری خۆپیشاندان و کۆڕ و کۆبونەوە و چالاکیەکانیان کردەوە.
(کەمپینی بەرگری لە ئازادی و خواستەکانی خەڵکی کوردستان_دانیمارک) ڕایدەگەیەنێت کە هەمیشە دەرگای ئاوەڵایە بۆ هەر ئازادیخوازێک کە خوازیاربێت لەگەڵ (کەمپین) کار و چالاکی بکات بەگەرمی دەستی خەباتکارانەی دەگوشین.
