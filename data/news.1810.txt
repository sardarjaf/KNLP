بەھۆی راوکردن لەناوچە سنورییەکان و ھەڵگرتنی ڕق و کینە، دوو کەس کوژران و بەتۆمەتی ھاوبەشیکردنیش لەتاوان و ئامادەبوون لەشوێنی رووداوەکە کەسێکی دیکە بێتاوان بەزیندانیکردن بۆ ماوەی ١٥ ساڵ سزادەدرێت، SNN بەوردی بەسەرھاتی ئەم ڕووداوە دەخاتەڕوو.
مەریوان تەمەنی ٤٧ ساڵە و دانیشتوی شاری کەلارە ھیوایەتی مەریوان راوکردنە، زۆرجار لەگەڵ خزم و ناسیاو و ھاورێکانی سەردانی ئەو شاخ و ناوچانە دەکات کە گومانی ئەوەی لێدەکردێت ئاژەڵی کێوی لێ بێت بۆ راوکردن.
رۆژێک مەریوان لەگەڵ ئامۆزایەکی بەناوی ئازاد کە تەمەنی ٥٠ ساڵە و خاوەنی پێنج منداڵە دەچن بۆ راوکردن بۆ ناوچەیەک کە نزیکە لەسنوری ئێران، مەریوان و ئازاد لەکاتی گەڕان بەدوای نێچیردا چەندجارێک نێچیریان بۆ ھەڵدەکەوێت، بەڵام بۆیان ڕاوناکرێت و نێچیرەکە ڕادەکات پۆلیسی پاسەوانی سنوری ئەو ناوچەیەش کە گوێبیستی تەقەکان دەبن، بەدەم تەقەکانەوە دەچن و مەریوان و ئازاد دەستگیردەکەن ، فەرماندەی ئەو مەفرەزەیە مفەوەزێکە بەناوەی (شەماڵ) و خەڵکی کەلارەو مەریوان و ئازاد باش دەناسێت و پییان دەڵێت "ئێوە ھاتون بۆ ڕاو، بەڵام ڕاوکردن قەدەغەیە و ئێوە تەقەتان کردووە"،  مەریوان  و ئازاد بەرگری لەخۆیان دەکەن دەڵێن"ئێمەنەبووین و بەڵگەشمان ئەوەیە کە ھیچ نێچیرێکمان دەست نەکەوتووە تا ڕاوی بکەین"، بۆیە لەوێدا مفەوەز شەماڵ و ئازاد دەبێت بەدەمەقاڵیان و شەماڵ ھەندێک قسەی ناشرین و نەشیاو بە ئازاد دەڵێت و مەریوان و پۆلیسەکانیش نێوەندگیری دەکەن، ھەر لەو شوێنە کێشەکە کۆتایی پێدێت بەوەی، مەریوان و ئازاد ناوچەکە چۆڵ بکەن و بگەڕێنەوە ماڵەوە و واز لە ڕاوکردن بھێنن، بۆیە کێشەکە کۆتایی دێت و ئەو مەفرەزەیە ھاوکاریان دەکەن و دەستگیریان ناکەن.
ئازاد زۆر داخ لە دڵ دەبێت و پێی ناخۆش دەبێت کە ئەو مفەوەزە قسەی ناخۆشی پێوتووە لەناو پۆلیسەکان و لەبەردەم مەریوانی ئامۆزای، بۆیە بیردەکاتەوە تۆڵە لەو مفەوەزە بکاتەوەو بیکوژێت دوای دوو ڕۆژ لەبیرکردنەوە، ئازاد بە مەریوانی ئامۆزای دەڵێت"بابچین بۆ ماڵی شەماڵ و داوای لێبوردنی لێبکەین لەسەر ئەو دەمەقاڵێ و شەڕەی کەروویدا"، مەریوان ئەو شتەی لا سەیر دەبێت و دەڵێت"باشە بەس بۆ چەک ھەڵبگرین لەگەڵ خۆمان کە ئێمە بۆ داوای لێبوردن دەچین" و ئازادیش دەڵێت: "دونیا ھەزار شتە با ھەر پێمان بێت"، مەریوان بە ناچاری دەچێت لەگەڵیدا، چونکە باوەڕی بەقسەی ئامۆزاکەی نییە، چونکە دەیناسن کە کەسێکە شت لەدڵ دەگرێت، بۆیە عەسرەکەی لە کاتژمێر چواردا دەچن بۆ ماڵی شەماڵ، لەدەرگا دەدەن و خێزانی شاماڵ دەیکاتەوە وپێیان دەڵێت کەشەماڵ تابازاڕ چووە و زوودێتەوە ئەوانیش چاوەرێی ناکەن و پێیدەڵێن "کاتێکی تر سەردانی دەکەینەوە"، بەڵام کە ئازاد و مەریوان دەڕۆن ژنەکەی شەماڵ پەیوەندی بەشەماڵەوە دەکات و پێی دەلێت: "کە دوو کەس بەو شێوەیە سەردانیانکردووە".
شەماڵیش تێدەگات کە ئەمە ئەو دوو کەسەن پێش دوو رۆژ لەکاتی راودا دەستگیریانی کردوەو لەوانەیە ھاتبن بۆشەڕ، بەڵام شەماڵ لەوکاتەدا نزیکە لەماڵەوەو لەکۆڵانی پشتی ماڵی خۆیاندا چاوی بە مەریوان و ئازاد دەکەوێت و پێیان دەڵێت: "خێر بۆچی ھاتبوون بۆلام"، ھەر لەوکاتەیە ئازاد دەستبەجێ دەمانچە لە شەماڵ رادەکێشێت و دوو فیشەک بە شەماڵەوە دەنێت و برینداری دەکات، بەڵام شەماڵ چونکە مفەوەزە و دەمانچەی پێیە بەبرینداری تەقەیان لێدەکاتەوەو ئازاد بریندار دەبێت و لەکاتەشدا مەریوان خۆی دەشارێتەوە، بەڵام ھەردووکیان لەھۆشخۆیان دەچن و مەریوان ئازاد دەبات بۆ نەخۆشخانەو خەڵکی ناوچەکەش شەماڵ دەبەن بۆ نەخۆشخانە، بەڵام بەھۆی ئەوەی مەریوان لەلایەن خەڵکی ناوچەکەوە بینراوە و کامێرای چاودێریش تۆماری کردووە بۆیە دەستگیردەکرێت،  دوای ماوەیەک مانەوە لەنەخۆشخانە شەماڵ و ئازاد ھەردووکیان بەھۆی سەختی برینەکەیانەوە گیان لەدەستدەدەن،  مەریوانیش بەھاوبەش لەتاوانەکە تۆمەتبار دەکرێت و بەپێی ماددەی (٤٠٦) لەیاسای سزادانی عیراقی رادەستی دادگا دەکرێت و بەپێی ئەو شایەت و بەڵگانەی کە ھەیە و مەریوان لەکاتی ئەنجامدانی تاوانەکە ئامادەبووە، بۆیە سزای بەندکردنی بۆماوەی (١٥) ساڵ بەسەردا دەسەپێندرێت، ھەرچەندە مەریوان نیەتی کوشتن نەبووە، بەڵام بە (مساھم) دادەنرێت لەو تاوانە.
