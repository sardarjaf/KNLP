وەزارەتی دارایی و ئابوری ھەرێم ئامادەکاری بۆ دابەشکردنی موچەی مانگی ئایاری ٢٠١٦دەکات و SNNیش ناوەرۆکی پلانەکەی وەزارەت ئاشکرادەکات.
بەگوێرەی ئەو زانیارییانەی SNN لەبەدواداچوونێکی رۆژنامەوانیدا لەوەزارەتی دارایی و ئابورییەوە دەستی کەوتووە، لەئێستادا ئامادەکاری تەواوکراوە بۆدەستپێکردنەوەی دابەشکردنی موچەی مانگی ئایاری ٢٠١٦، چاوەڕوانیشدەکرێت کۆتایی ئەم ھەفتەیە دەست بەدابەشکردنی موچەی ئەو مانگە بکرێت.
لەگەڵ ئەوەی تاوەکو ئەمڕۆ ٤ی حوزەیرانی ٢٠١٦، دابەشکردنی موچەی مانگی نیسان سەرجەم فەرمانگەکان و بەڕێوەبەرایەتیەکان کۆتایی نەھاتووە، لای خۆشیەوە، شوان قڵادزەیی سەرۆکی فراکسیۆنی بزوتنەوەی ئیسلامی لەپەرلەمانی کوردستان بۆدەزگاکانی راگەیاندنی ئاشکرایکردووە، لەلایەن وەزارەتی دارایی و ئابووری حکومەتی ھەرێمەوە پێیڕاگەیاندراوە کەھەفتەی ئایندە دەست بەدابەشکردنی موچەی مانگی ئاداری خانەنشینانی سەربازی و مەدەنی دەکرێت.
ھەر بەگوێرەی زانیارییەکانی SNN لە ئامادەکارییەکانی وەزارەتی دارایی و ئابووریدا پلانەکە بەشێوەیەکە لەناوەڕاستی مانگی رەمەزاندا و پێش جەژنی رەمەزان دابەشکردنی موچەی ئەو مانگە تەواوبکرێت.
دەستپێکردن بەدابەشکردنی موچەی مانگی ئایار لەکاتێکدایە پێشتریش نێچیرڤان بارزانی سەرۆکی حکومەت رایگەیاند، کێشەی دواکەوتنی موچەی فەرمانبەران کەلەگۆڕینەوەی داھاتی نەوت لەدۆلارەوە بۆ دیناربووە چارەسەرکراوەو لەو چوارچێوەیەدا بەردەوام دەبن لەدابەشکردنی موچەی فەرمانبەران.
