ساڵەکانی ٢٠٠٣-٢٠٠٥ دوای ڕووخانی ڕژێمی بەعس: بزوتنەوەی ریفەراندۆم کە پشتگیریەکی خەڵکی بەرفراوانی هەبوو هەوڵیدا گشتپرسی لەسەر مافی چارەنوس بکرێت و کوردستان لە ئێراق جیابێتەوە.
بەڵام کاکە و مامە گوێیان بە هەڵویستی خەڵک نەدا، رێگەی بەغدایان گرتەبەر و چوون ئێراقی ئەنفالیان دروستکردەوە و فیدرالیان لەگەڵ بەغدا مۆرکرد.
ئەوسا مەسعود بارزانی و پارتیەکان دژی داوای سەربەخۆیی بوون و دەیانگوت “هەلگرتنی بەردی گەورە نیشانەی نەهاویشتنە”.
مام جەلال و لایەنگرانی لە ناو یەکێتی دەیانگوت “سەربەخۆیی خەونێکی شاعیرانەیە”.
لەکاتی هەلبژاردندا لەبەر ئەوەی سەرانی پارتی و یەکێتی دژی ریفەراندۆم بوون لەسەر مافی چارەنوس، دەنگدانەکە بە فەرمی نەکرا، بەڵکو نافەرمیانە ئەنجامدرا.
لە دەنگدانەکەدا ٩٧ لەسەدای خەڵک پشتگیری سەربەخۆییان کرد.
کە بێگومان بووەهۆی بەهێزکردنی سەرانی پارتی و یەکێتی لە دانوستانەکانیاندا لەگەڵ دەسەڵاتی بەغدا.
بەواتایەکیتر کاکە و مامە وەکو کارتێکی گوشار بۆ خۆیان سودیان لێوەرگرت.
پارتی و یەکێتی لەسەرەتای دروستبوونیانەوە دوو پارتی ئێراقچی و ئۆتۆنۆمیخواز بووین، کە رژێمی بەعس رووخا ئەوان لەسەر ئەو رەوتە ئێراقچیەی خۆیان بەردەوام بوون.
واژوکردنی سیستەمی فیدرالی و مانەوەی کوردستان لە چوارچێوەی ئێراقدا بەبێ ناوهێنانی مافی چارەنوس و بەبێ هەبوونی شانسی گشتپرسی لەسەر جیابوونەوە لەلایەن ئەوانەوە بەشاگەشکەییەوە پەسەند کرا.
ئەوسا ئەوان وەکو دەسەڵاتێکی خۆسەپێندەری خاوەن میلیتس بەپشتگیری دیموکراسیانەی خەڵک دەسەڵاتیان نەگرتبووە دەست، هەروەکو گوێشیان بە هەڵوێستی خەڵک نەدا، بۆیە ئەوەیان کرد کە خۆیان لەبەرژەوەندیان دابوو.
ئێستا دوای ناسەرکەوتووییان لەسیاسەتی ئێراقیانەیاندا، دوای ناسەرکەوتووییان لە یەکخستنی گەل و دروستکردنی دەسەڵاتێکی یەکگرتووی نیشتیمانی ڕەوادا، دوای پشتگوێخستنی پرۆسەی دیموکراتیزەکردن و بەردەوامیان لە سیستەمی میلیتسگەرای پاوانچیانەی نانەتەوەییدا، دوای کەوتن لە دوای کەوتن و بردنی کوردستان بەرەو قەیرانی ڕامیاری و ئابوری، دوای درێژکردنەوەی دەسەڵاتی سەپێندراوی سەرۆک و حزب بەسەر کۆمەڵگەدا، دوای لەکارخستنی پەرلەمانە لاوازەکە، ئێستا لە کاتێکدا رەوایەتی نوێنەربوونیان نییە، لە کاتێکدا تاوانەکانیان کەڵەکە بووە و تا سەری لووتی خەڵک هاتووە، لەسەر بنچینەی بەرژەوەندی تایبەت و خێلەکیانەی حزب و سەرۆکدا، هاتوون هەستی نەتەوەیی بەخەلک دەفرۆشن و دەڵێن دەبێ ڕیفەراندۆم لەسەر سەربەخۆیی بکەین!
بێگومان بۆیە ڕیفەراندۆم دەکەن، تاکو تاوانەکانیان بەوجۆرە بەسەر خەلکدا تێپەڕێنن و لەوسەرەوە وەکو پاڵەوان خۆیان بەخەڵک پیشان بدەنەوە، هەروەها درێژە بە پێشێلکاریەکانیان بدەن.
بێگومان لەبەر چاوی کاڵی خەلکی کوردستان نییە ریفەراندۆم دەکەن، بەڵکو بەرژەوەندی تایبەتی خۆیان ئەوە دەخوازێ و ئێستا خۆیان ئەوەیان گەرەکە.
ئەوان خەڵک وەکو ئامرازێک بۆ گەیشتن بە ئامانجەکانیان بەکار دەهێنن، ئەگینا ئەوان کەی گرنگیان بە را و هەڵوێستی خەڵک داوە.
ئەوان هەمیشە ئەوەیان کردووە کە لەبەرژەوەندی تایبەتی سەرۆک و پارتەکەیان دابووە، چەندین نمونە لەمبارەیەوە هەن هێنانی سوپای تورکیا، ئێران، پاوانی نەوت و فرۆشتنی، ٣١ ئاب، مۆرکردنی رێکەوتنی نهێنی لەگەڵ داگیرکەران هتد.. لەو یاریەدا بنەماڵەی بارزانی رۆلی سەرەکی دەگێرن و سەرکردەکانی یەکێتی و پارتەکانی دیکەش بۆ پاراستنی بەرژەوەندیەکانیان بەدوایان کەوتوون.
پرۆسەی ڕیفەراندۆم لەسەر سەربەخۆیی گەلێکی ژێردەستەدا بەشێوە دانپێندراو و مۆدێرنەکەی، دوای رێکخستنی دامەزراوە دادوەری، یاسایی، بەرێوەبەری، ئابوری و رامیاری و بەرگریەکاندا، دوای لابردنی دامەزراوە خۆسەپێنەر و نادیموکراسیەکان لە پرۆسەیەکی رەوای دیموکراتیزەکردندا دەکرێت، دەستوری نیشتیمانی بێلایەنی ناحزبی لە قۆناغی گواستنەوەدا دەنگی لەسەر دەدرێت، پاشان هەلبژاردنی رەوا و ئازاد دەکرێت، پەرلەمانی نوێ لەبەر رۆشنایی دەستوردا پرۆژەی سەربەخۆیی تاوتوێ دەکات و لە پەرلەمان پشتگیری بۆ پەیدا دەکات، پاشان دەیخاتە بەردەمی خەڵک، کە لە گشتپرسیەکدا دەنگ لەسەر سەربەخۆیی دەدرێت.
واتە بەرلەوەی ئەو هەنگاوە بهاوێژرێت، دەبێت وڵات خاوەنی دەسەڵاتیکی رەوای بەرێوەبەری، یاسایی، دادوەری بێت، خاوەنی سوپای نیشتیمانی دوور لە دەستێوەردانی حیزب بێت.
دەبێ لانی کەم بوونی خۆی وەک دەسەڵاتێکی گونجاوی رەوا خۆی تاڕادەیەک سەڵماندبێت، ئەوجا ئەو هەنگاوە چارەنوسسازە بنرێت.
کورد هەرچوارلای دوژمنە کەچی سەرانی دەسەڵاتی حزبی میلیتسگەرا بەو شەق و شڕیەی باشور، لەو بارە لاواز و نالەبارەیدا، لەژێر قەیرانی ئابوری و ڕامیاریدا و بێ بوونی ڕەوایەتی هەوڵی ئەو هەنگاوە دەدەن.
بەکورتی خەڵک لە ٢٠٠٥ دا گوتیان بەڵێ بۆ سەربەخۆیی هەرچەندە پارتی و یەکێتی گوێیان پێنەدا، ئێستاش لە ٢٠١٧ دا خەلک هەر دەڵێن بەڵێ بۆ سەربەخۆیی ئەگەر ئەوان گوێی پێ بدەن یا نەدەن، چونکە “سەربەخۆیی” خەونی لە مێژینەی خەڵی کوردستانە و خەڵک ئازادی تەواوی نەتەوەیی لە سەربەخۆییدا دەبینن.
بۆیە پشتگیری خەلکی کوردستان بۆ سەربەخۆیی لەبەر لێزانی و قارەمانی پارت و سەرۆکەکان نییە.
گەیشتن بەسەربەخۆیی ئاواتی هەموو کوردستانیانە، ئەوەش مافی رەوای خۆیانە.
