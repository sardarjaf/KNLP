ئه‌مڕۆ پێنجشه‌ممه‌ ئاژانسی هه‌واڵی ئێران رایگه‌یاند، ده‌سه‌ڵاتدارانی ئه‌و وڵاته‌ كه‌شتی ئه‌مریكی مایرسك تیگریس كه‌ پێشتر به‌ ده‌سته‌ی كه‌شییه‌وانه‌كه‌وه‌ ده‌ستیان به‌سه‌ردا گرتبوو، ئازادكردووه‌.
له‌ 28ی نیسانی رابردوو هێزێكی ئێران له‌ كه‌نداو ده‌ستی به‌سه‌ر ئه‌و كه‌شتییه‌ بارهه‌ڵگره‌ ئه‌مریكییه‌دا گرت كه‌ 24 ده‌ریاوانی خۆرهه‌ڵاتی ئه‌وروپا و ئاسیای تێدابوو.
پاش ده‌ستبه‌سه‌رداگرتنی ئه‌و كه‌شتییه‌ كه‌ سه‌ر به‌ كۆمپانیای مایرسكه‌، هێزه‌ ئێرانییه‌كه‌ كه‌شتییه‌كه‌یان رووه‌ و به‌نده‌ر عه‌باسی ئێران، راپێچكرد.
پاش ئه‌وه‌ی چه‌ند گوللـه‌یه‌كی هۆشدارییان ئاراسته‌كرد، لانیكه‌م پێنج كه‌شتیی ئێرانی داوایان له‌و كه‌شتییه‌ ئه‌مریكییه‌ كرد رووبكاته‌ دوورگه‌ی لاركی ئێران.
له‌كاتی ئه‌و رووداوه‌دا ئه‌و كه‌شتییه‌ ئه‌مریكییه‌ له ‌گه‌رووی هورمزدا بووه‌.
مه‌رزیه‌ ئه‌فخه‌م وته‌بێژ به‌ناوی وه‌زاره‌تی ده‌ره‌وه‌ی ئێرانه‌وه‌ رایگه‌یاند، ده‌سته‌ی كه‌شتییه‌كه‌ كه‌ له‌ 24 كه‌س پێكهاتوون ئازادن و جه‌ختیشكرده‌وه‌ كه‌ ده‌ستبه‌سه‌ردا گرتنی كه‌شتییه‌كه‌ پرسێكی یاساییه‌ نه‌ك سیاسی یان سه‌ربازی.
له‌لایه‌ن خۆیه‌وه‌ باڵیۆزخانه‌ی ئێران له‌ كۆپن هاگنی پایته‌ختی دانیمارك له‌ به‌یاننامه‌یه‌كدا جه‌ختیكرده‌وه‌، ئه‌و كه‌شتییه‌ پاش سكاڵایه‌كی تایبه‌ت به‌ قه‌رزه‌كانی كۆمپانیا ئێرانییه‌كان له‌سه‌ر مێرسك، به‌گوێره‌ی بڕیارێكی دادگا راگیراوه‌.
