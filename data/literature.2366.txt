هەندێک گروپی بچوک هەن کە لەجیاتی کەم خوێنی ،نەخۆشی کەم هەڵوێستیان هەیە و ئەوەش تووشی عوقدەی ( بچوک بوون) ی کردوون ئەیانەوێ بە سیاسەتی دووفاقی دیار بن و باس بکرێن و مشت و مڕ لەناو خەڵکا دروست بکەن بە تایبەتی گروپی وا بچوک هەیە کە ستراتیجی خۆی بە شمشێر و ڕیشەوە ئەبەستێتەوە و مانەوەی خۆیان و ڕێگرتن لەوەی زیاتر نەچنە ئاوەوە قاچێکیان لای دەسەڵات و قاچەکەی تریان لەمبەرە ، لەو بەینەیا چەرخ و فەلەک ئاسا تەراتێن ئەکەن و گیرفانێکیان بۆ پارەی زەرد و ئەوی تریان بۆ پارەی سەوزە ، قسەی سلێمانیان هی هەولێر نیە و هی هەولێریان وەک ئەوەی لای برا گەورە عوسمانیەکانیان نیە ..تەنانەت لە چونیان بۆ هەولێر و لە خزمەت بنەماڵەیا ئەبن بە دوو تۆنی جیاواز لەگەڵ سەرۆکی بنەماڵە و برازاکەیا قسە ئەکەن و تەێریح ئەیەن، لە کاتێکا جم و جۆڵی جەماوەری شەقام ئەگرێتەوە ئەوان تۆنی قسە و دروشمەکانیان بە لای شەقاما ئەشکێتەوە ، هەر کە تۆزێکیش تەنگاو بون بە پەلە پروزکێ خۆیان ئەگەیەننە لای بنەماڵەی خۆسەپێن و (لا غالب و لا مغلوب ) داوای شەفاعەت ئەکەن، کاتێک ئەو گروپە بچوکانە لە ترسی ئاگر تێ بەردان بارەگاکانیان لە تەنیشت دایەرەی (حەریق ) چەن جارێک دروست کردۆتەوە بە پەلە وەک عەلاگە خۆیان بە موعارەزەوە هەڵئەواسی بەڵکو ئەمە خوایە گەر لەولا سەدەقە بڕاو بون لەم لا شتێکیان بۆ بکرێت و کەمێک بەزەیی و سەرنج بەلای خۆیانا ڕ ابکێشن، بەڵام کاتێک یەتە سەر ” نقود و نفوژ ” دەم و چاوە ئەسڵییەکەیان دەرئەکەوێت ئەبن بە جوق و مۆسیقای پیاهەڵان بە شان و باڵی بنەماڵەیا و ئەو ڕیکلامەی ئەوان بۆیان ئەکەن بە کەم کەس ئەکرێت، دیارە بەرامبەر بە موکافەئە…یەک دوو حەدیس و ئایەتیش بۆ پشتگیرییان لە بنەماڵە و ڕژێمەکەی ئەهێننەوە ، بێ ئەوەی یەک زەڕە گوێ بە هەست و مەشاعیری کۆمەڵانی خەڵی زوڵم و زۆر لێکراو بەن و خۆ ئەگەر قسە س هەڵوێستی چەن مانگێکی لەمەو پێشیان بۆ لێبەنەوە ئەبینین کە بۆنی دۆلاری نەوتەکە ئەوەنە بەقوەتە تووشی پژمینی بێ هەڵوێستیان ئەکات ..لەگەڵ ئەمانەشا هیچ باکیان نیە و لەمبەر و ئەوبەری خۆیان ناکەون پێییان وایە دوو و سێ فاقی لە سیاسەتا زیرەکیە !
مێژووی دوو هەزار ساڵەی ئەو جۆرە گروپانە بە شمشێر و ئەنفال مانەوەی خۆیان مسۆگەر کردووە ، ئێستا بە سیاسەتی جۆلانە بەردەوامی بە خۆیان ئەیەن، ئەوانەش کە هەر لە دیدی ساختەچێتییەوە سیاسەت ئەبینن و ئەکەن جێی خۆیەتی پرینسیپی سەرەکیان ” خواردەلەمیش ” ی بێت
