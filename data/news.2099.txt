وتەبێژی حکومەتی هەرێم ڕایگەیاند، ڕێژەی هەناردەکردنی نەوتی هەرێم کەمیکردووە و هەوڵەکانیشیان بەردەوامە بۆ دابینکردنی مووچەی مانگی نیسان.
سەفین دزەیی وتەبێژی حکومەتی هەرێمی كوردستان لەبارەی دابەشکردنی مووچەی مانگی نیسانەوە ڕایگەیاند "هەوڵەكان بەردەوامن بۆ دابینكردنی مووچەی مانگی نیسان، كەی ئەو پارەیەی دێتە دەستی وەزارەتی دارایی و قەبارەی پارەكە دیاری دەكرێت و ئەو کاتە ئەوە دیاریدەكرێت كێ مووچە وەردەگرێت و ئەولەویەت بۆ وەزارەتی پێشمەرگە و هێزە ئەمنییەكانە".
لەبارەی ڕێژەی هەناردە کردنی نەوتی هەرێمیشەوە، دزەیی ڕایگەیاند "لە ساڵی ڕابردوودا نرخی بەرمیلی نەوت لەسەرەتاوە ٥٧ تا ٦٠ دۆلار بوو، بەڵام ئێستا نرخی نەوت ٤٢ تا ٤٣ دۆلارە و هەر بەرمیلێكی نەوتی عێراق و هەرێمی كوردستانیش بە ١٠ دۆلار كەمتر لە نرخی جیهانی دەفرۆشرێت، بەمدواییانە نرخی نەوت كەمێك زیادی كرد، بەڵام ڕێژەی هەناردەی نەوتمان بۆ دەرەوە كەم بووەتەوە، ئێستا هەناردەی نەوتی كەركووك ڕاگیراوە كە پێشتر هەرێمی كوردستان بە نەوتی كەركووكیشەوە نزیكەی ٦٢٠ تا ٦٥٠ هەزار بەرمیل بوو لە ڕۆژێكدا كەچی ئێستا ڕۆژانە کەمتر لە ٥٠٠ هەزار بەرمیل نەوت هەناردەی دەرەوە دەكرێت".
سەبارەت بەهەناردەکردنی نەوت لە ڕێگەی ئێرانەوە سەفین دزەیی ڕایگەیاند "لەگەڵ ئێران گفتوگۆكانمان بەردەوام دەبن، ئەگەر ڕێككەوتن بكرێت ئەوە ڕادەگەیەنرێت و ئەوەش دەبێتە دەروازەیەكی تر بۆ هەناردەكردنی نەوتی هەرێمی كوردستان".
