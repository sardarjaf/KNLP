دایکم زانیبووى پلانێک لە ئارادایە ، لەبەر ئەوە هەموو ڕێ و شوێنێکى توندى گرتبووە بەر بۆ ئەوەى بە هیچ جۆرێ من دەست لە مەتبەخەکەى نەوەشێنم ...
لەگەڵ ناوبردنى پسکیتى زەردا ، ئاو زایە دەمم .. کێکێکى نیمچە ڕەقى زەرد بوو ، هیچ جۆرە بۆن و تامێکى سەرنجڕاکێشى نەبوو ، بگرە بۆنى سۆدەیەکى خاوى لێ ئەهات .. هیچ هونەرێکى جوانکاریشى تێدا بەکارنەهاتبوو ، تەنها سێ چوار هێڵى خوار و خێچ لە پشتەکەیدا هەڵکۆڵرابوون ، وەک هەوڵێک بۆ نیشاندان یاخود نواندنى نەخش و نیگار ..هەرچى شیرینیشە ، هەستت پێ دەکرد و نەدەکرد ، بەڵام نازانم بۆچى هێندەم حەز لێ بوو ؟ لەگەڵ یەکەم قەپاڵیشدا ، ناو دەمى وشک ئەکرد و .. بە ددانەکانەوە ئەنووسا ، وەکو گەچ ئەیبەست ..تەنانەت بە ئاو خواردنەوەیش ، لا نەدەچوو .. بەڵام نازانم بۆچى هێندەم حەز لێ بوو ..
-( پارەم لە کوێ بوو ؟ ) واى پى    َ وتم ( ئەم پسکیتە زەردە بۆگەنە چیە فێرى بووى ؟ کوڕەکەى ڕابە لەوەى خوارد ، هەموو گیانى بوو بە لیر .. )
دایکم هەموو ڕێ و شوێنێکى توند و تۆڵى گرتبووە بەر بۆ ڕێگرتن لە ئەگەرەکانى هەر جۆرە دەست وەشاندنێکم لە مەتبەخەکەى ..
کە ناوى قەیسى برد ، خەریک بوو هێڵنج بدەم و بڕشێمەوە ..مەنجەڵێ قەیسى ترش و تاڵ ..نەمئەزانى ئەوە چۆن ئەخورێ ؟ ..خواردنى ترش ، چۆن ئەتوانێ تێرت بکا ..هەندێ جار ترخێنەیان ئەخستە بەردەمت ، فەرموو نانى پێوە بخۆ و سوپاسى خوا بکە..
-( ئاخر قەیسى خواردنە ؟ هەى .... ) ویستم بڵێم هەى سەگبابینە یان هەى گەمژەیینە ..یان هەر جنێوێکى تر ..( قەیسى میوەیە ..میوە .. )
یەکەمجار قوتوى شەکرى ووردە و کڵۆى خستبووە خانەى سەرەوەى تاقى مەتبەخەکە ، ئەیزانى لە حاڵى برسێتیمدا ، پەنا بۆ نان و شەکر ئەبەم ، کاتێ پێکەوە ئەمخوارد ، تامى مارکەیەکى خراپى بسکیتى ئەدا .. ئەتوانرا بووترێ : جۆرێ چێژى تێدایە کە گەدەیەکى بێزار لە قەیسى .. تووڕە لە قەیسى ، ئاشت بکاتەوە ..
-( بۆ ئاخرییەکەى تۆ ئەیبڕى .. ) دایکم واى وت ( دوو غەزەبى وەک تۆ ، رزق و رۆزى مەملەکەتێ قڕ ئەکەن .. مەگەر هەزار جار باسى ساڵانى سەفەر بەلکم بۆ نەکردوى ؟ خەڵکەکە پشیلەیشییان دەست نەئەکەوت بیخۆن .. ) 
-( پشیلە لە قەیسى خۆشترە .. ) ئەو دێڕەم تەواو نەکردبوو ، شڵپەى نەعلێک ، چزەى لە پشت ملم هەستاند ، ئیتر بە بێ پلان و ئاڕاستە ڕامکرد ، بەڵام جنێوەکانى دایکم خێراتر ڕایانئەکرد و خۆیان ئەکرد بە کونى گوێچکەکانما : ( خوێڕى سەخیف .. نمەک بە حەرام .. موخەنەتى ناکەس بەچە .. )
بەڵام شەش ساڵ تەمەن ، یان وەک هەندێک شاعیر ئەڵێن : عومرێکى شەش بەهارى ، هەستى تۆرانى یەکجارییان تێدا دروست نەکردم و ..هەر وازم لە دەور و بەرى مەتبەخەکەى دایکم نەهێنا ..چونکە پێویست بوو شتێک بدۆزمەوە بیخۆم .. شتێک هەر شتێک بێجگە لە شلەى تاڵو ترشى قەیسى ..دایکیشم ئەو ڕاستیەى ئەزانى ، بۆیە بێ خەم نەبوو ، بەڵکو چاوێکى هەر لەسەر مەتبەخەکە بوو ..
بە پشت ملێکەوە کە نەخشى نەعلى دایکمى تێدا هەڵکۆڵرا بوو ، جارێکى تر هاتمەوە نزیکى مەتبەخەکە ..
-( بڵێ بۆچى ناچیتە دەرەوە ، یارى لەگەڵ مناڵانا بکەى ؟ ) ئەوەى وەک ئاگادارییەک وت ، بۆ ئەوەى بزانم کە ئەو ئاگاى لێیە و ئاڵاى سپى هەڵنەکردووە .. چۆن ئەتوانم بڕۆمە دەرەوە کە برسیمە و سەرم گێژ ئەخوا ..یاری ناو کۆڵان تاقەت و هێزى تایبەتى ئەوێ .. ئاسۆى حەمەومینى ئەختەر ، هەرچەند باوکیشى عارەقخۆرە ، بەڵام کوڕەکەى زۆر بەهێزە ..کە زۆران ئەگرین ، ئەوەندەى بڵێى یەک و دوو ئەمدا بە زەویدا ..بڕوا ناکەم قەت نیوەڕۆیەک شلەى ترش و تاڵى قەیسیان کردبێ بە قوڕگیدا .. ئەو ئەیووت : هەموو جارێ بە دایکم ئەڵێم برنجەکە زۆر بسوتێنێ بۆ ئەوەى بنکڕى ئەستوور دروست بکا .. بنکڕى چەور و زەردى وا ، کە بەو حاڵە ئەتوانى هەڵیبگرى ..ئینجا خرمە خرمى خواردنەکەى ، هەر مەپرسە چ نیعمەتێکە .. ئەو باوکیشى عەرەق خۆر بوو ، بەڵام هەرگیز نەخشى پێڵاوى باوک و دایکى لە پشت ملى هەڵنەکۆڵراوە ..من باوکیشم نوێژ ئەکا ، کەچى بە هەموو ژیانم نەموێراوە و ناوێرم داواى پارچە بنکڕێکى چەور و زەرد بکەم بۆ ئەوەى خرمە خرم بیماشمەوە ..ئەوە هیچ پەیوەندی بە عارەقخواردنەوە و نوێژکردنەوە نیە ، بۆ نمونە ئەگەر باوکى من عارەقى بخواردایەتەوە ، نەک هەر باشتر نەدەبوو ، بەڵکو مەنجەڵە قەیسیەکەى ئەکرد بە سەرما ،.. یان باوکى ئاسۆ ئەگەر نوێژى بکردایە ، قەت کارێکى نەدەکرد ئاسۆ نەتوانێ بنکڕى ئەستوورى چەور و زەرد بخوات ..یان قەت دڵى نەدەهات  نەخشى نەعلەکانى بە پشت ملى ئاسۆى شەش ساڵانەوە دیار بێ ، یان وەک هەندێ شاعیر ئەڵێن بە پشت ملی ئاسۆى شەش بەهارەوە نەخشى نەعلەکانى بەجێ نەدەهێشت ..
کە گوێم لەو هاوارەى باوکم بوو ، لەسەر کورسیە فافۆنەکەوە بازمدایە خوارەوە ..ئەو کورسیە هەیکەلێکى فافۆن بوو ، نێوانەکانى بە سیمى نایلۆن تەنرابوون بۆ ئەوەى جێگاى دانیشتن دروست بێ .. لەسەر یەکێ لەو کورسیانە ، هەوڵم ئەدا دەستم بگاتە شەکرەکە ، بۆ ئەوەى دواى ئەوە هەوڵى پارچە نانێک بدەم و ..پێکەوە بیانخۆم بە هیواى تامکردنى ئاردێکى شیرین وەک مارکەیەکى خراپى پسکیت ..یان جۆرە چێژێ کە بتوانێ گەدەیەکى بێزار لە قەیسى ، دڵنەوایى بکات ..
-( بکەویتە خوارەوە و گونت قۆڕ بێ چى ئەکەى ؟ ) لەگەڵ دوا وشەدا ، گیڤەى نەعلە قاوەییەکەى باوکم بە تەنیشت گوێچکەمدا ڕەت بوو ، خوا بەردارى نییە بەر گوێچکەم بکەوتایە ، یان کەڕى ئەکردم یان کەمئەندام ..
دووەم ئامادەباشى دایکم بۆ گرتنەبەرى ڕێگا چارەکانى پاراستنى مەتبەخەکەى لە هەر ئەگەرێکى دەستوەشاندنى من ، بەرز کردنەوەى قوڵینەى نانە تیرییەکە بوو ، بۆ سەر ئەو دۆڵابە شینەى کە بە تەختە و تەل دروست کرابوو ..
هەوڵدانى من بۆ گەیاندنى نانى تیرى و شەکر ، هەوڵێکى قورس بوو تا ڕادەیەکى باشیش مەحاڵ بوو .. وەک ئەو داستانانەى کە کوڕ و کچێک بە یەک ناگەن ..حیکایەتخوان چەند هەوڵ ئەدات بیانگەیەنێتە یەکتر ، هەر ناگەن و هەر ناگەن ..تا بە ناچاریى لە کۆتاییدا یەکێکیان ئەکوژێت و ئەوەى تریشیان یان خۆى ئەکوژێ یان سەرى خۆى هەڵئەگرێ ..یاخود تێک ئەچێ ..
کە ڕامکردە جێگایەکى تا ڕادەیەک بێخەم لە نەعل و شەقازلە ، دەستێکم برد بۆ ئەندانى زایەندیم و تەماشام کرد ئاخۆ قۆڕ بووم یان نا .. نەیشمئەزانى قۆڕ بوون چییە و ..نیشانەکانى چۆنن ..بەڵام دایکم جارێکیان وتى : دەى قۆڕ بى .. دەى پڕ شەڕواڵەکەت بێ لە گون و ڕیخۆڵە ..
(کەواتە فۆڕ نەبووم ) وام بە خۆم وت و توند ئەو چوار کڵۆ شەکرەم لە دەستى ڕاستمدا گوشى ، کە فڕاندبووم ..چونکە هیچ شتێکى نامۆم لەناو شەرواڵەکەمدا نەبینى ..نە ڕیخۆڵە .. نەهیچ شتێ لەو شتە خەتەرانەى کە دایکم باسى کردن ..
نا .. هەوڵى تر نادەم ..ئەڕۆم بە ئاسۆ ئەڵێم کەرتە نانێکم بۆ بێنێ بەو چوار کڵۆ شەکرەوە ئەیخۆم .. کێ چووزانێ ، ڕەنگە ئاسۆ پارچە بنکڕێکیشم بۆ بێنێ ، پێکەوە خرمە خرم بیخۆین ..خۆ ئەگەر هیچیشم دەست نەکەوێ ، چوار کڵۆ شەکر کەم نییە .. ئەتوانێ تا ڕادەیەکى باش گەدەى منداڵێکى شەش ساڵان ڕازى بکەن ..،یان وەک لە هەولێر ئەڵێن : مەعیدەى خەنى بکەن ..لەو بارەیەوە هەندێ لە شاعیرەکان ئەڵێن : گەدەى منداڵێکى شەش بەهارە ئاشت بکەنەوە ..
