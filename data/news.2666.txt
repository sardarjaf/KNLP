پارلەمان دووکانی حزب نییە، هەتا هەرکاتێک سەردارانی حزبی کوردی بیانەوێت قفڵ و کلیلی لێ بدەن و بەخواستی خۆیان دایبخەن و بیکەنەوە!
لەمێژووی ئەم گاڵتەجاڕیەدا، ئەوە سێ جارە پارلەمانی کوردستان لەسۆنگەی حزبۆکڕاتیەتێکی کوردی کەم شێوەوە، سوکایەتی پێ دەکرێت و داگیر دەکرێت!
بۆ یەکەمینجار ئەم دیاردەیە یەکێتی رچەشکێنی بوو، ئەوکاتانەی لەگەرمەی ساڵە بەراییەکانی شەڕی ناوخۆدا، پارلەمانی داگیرکرد بەهەنجەتی ئەوەی سەرۆکی پارلەمان، بووە بەڕەسه‌دی ئەو تۆپ و هاوەنانەی، لەبەرەی شەڕگەکانی پارتیەوە، ئاڕاستەی شەڕگەکانی یەکێتی دەکرێت لەدەوروبەری هەولێردا (کەئەوسا یەکێتی لە هەولێردا باڵادەستبوو).
داگیرکردنی دووەمی پارلەمان لەساڵی ۱۹۹٦ بوو، ئەوکاتانەی پارتی بەهەنجەتی هێنانی هێزی پاسداران لەلایەن یەکێتیەوە، بۆ شەڕگەکانی سۆران، داوەتی فەڕمی سوپای سەدامی کردو هەولێرو پارلەمانیشی خستە ژێر رکێفی داگیرکاری خۆیەوە.
دواجاریش ئێستایە (کەڕەنگە دواجاریش نەبێت) پارتی جارێکی تر بەهۆی ئاڵۆزبوونی قەیرانی سەرۆکایەتی هەرێمەوە، پارلەمانی وەکو باڵاترین دامەزراوەی دیموکراسی هەرێم، گەڕاندەوە بۆ سێبەری حزبۆکراتیەتی خۆی و قفڵ و کلیلی داخستن و کردنەوەشی بۆکاتێکی نادیار، خستە گیرفانی خۆیەوە.
لەڕاستیدا،درێژە کێشانی دۆخی مەوجودی پارلەمان لەئێستادا بەرلەوەی تەنگژەیەک بێت، بۆ دکتۆر یوسفی سەرۆکی پارلەمان، ئیحراجیەکی گەورەیە لەئاستە میللییە کوردستانییەکەدا، بۆ بەڕێز بارزانی، کە لەسەر ئاستە جیهانی و ناوچەییەکاندا، نەک وەک سەرۆکی هەرێم، بەڵکو وەکو سەرۆک و پادشای وڵاتێکی خودان شکۆمەندی پێشوازی لێ دەکرێت!
