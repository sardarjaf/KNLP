بەرپرسی نووسینگەی فدراسیۆنی پەنابەرانی سەرتاسەری عێراق لەهەرێمی كوردستان رایدەگەیەنێت، ئێستا كۆچ بۆ وڵاتانی ئەوروپا زۆر كەمی كردووە، بەتایبەت خەڵكی باشووری كوردستان بەهیچ جۆرێك لەوێ وەرناگیرێن و تەنانەت خەڵك لەوڵاتانی ئەورووپاوە دەگەڕێنەوە.
ئامانج عەبدوڵڵا، بە میدیاكانی راگەیاند، لەپاش ڕێككەوتنەكەی یەكێتی ئەوروپا و توركیا، كۆچكردن لە سەدا حەفتا كەمی كردووە، دوپاتیشیكردەوە كە ئێستا كۆچكردن زۆر قورس بووە، بەتایبەت لەڕێگەی وڵاتەكانی توركیا و یۆنانەوە، لەبەر ئەوەی یەكێتی ئەوروپا فشاری خستووەتە سەر ئەو وڵاتانەو داوای لێكردوون رێی قاچاخ بگرن.
بەرپرسی نووسینگەی فدراسیۆنی پەنابەرانی سەرتاسەری عێراق لەهەرێمی كوردستان دەشڵێت، ئێستا كۆچكردن بۆ وڵاتانی ئەورووپا بەڕێژەیەكی ئێجگار زۆر كەمی كردووە، بەپێچەوانەوە خەڵكێكی زۆر لەئەوروپاوە دەگەڕێنەوە، لەبەر ئەوەی ژیان لەوێ زۆر زەحمەتە و تاراوگە ئەوە نەبوو چاوەڕوانیان دەكرد.
