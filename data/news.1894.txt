ده‌كرێت رووداوه‌ سیاسییه‌كان، په‌یوه‌ندی‌ سیاسییه‌كان ‌و ململانێكانیان، زوو زوو به‌ره‌و باشبوون یان خراپبوون بچن، به‌ڵام ئه‌وه‌ی‌ په‌یڕه‌وی‌ له‌م زوویی و خێراییه‌ ناكات ژیانی‌ كۆمه‌ڵایه‌تی‌‌ و كاریگه‌ریییه‌ ئه‌رێنی ‌‌و نه‌رێنییه‌كانی‌ سیاسه‌ت‌ و به‌ڕێوه‌بردنه‌ بۆ ره‌فتاری‌ تاك ‌و كۆمه‌ڵگه‌.
له‌م روانگه‌یه‌وه‌ پێویسته‌ بڵێین رووداوه‌كانی‌ ئه‌م دواییه‌ی‌ كوردستان ‌و مه‌ترسییه‌كانیان ته‌نیا لایه‌نی‌ سیاسی ‌‌و ئابووری‌‌ و بواری‌ به‌ڕێوه‌بردن ناگرێته‌وه‌، به‌ڵكو ئه‌وه‌ی‌ زۆر پێوه‌ی‌ كاریگه‌ره‌ ژیانی‌ كۆمه‌ڵایه‌تییه‌، ره‌فتاری‌ تاك ‌و خێزان ‌و كۆمه‌ڵگه‌یه‌، هه‌ربۆیه‌ ده‌كرێت دڵی‌ شكاوی‌ سیاسییه‌كان له‌ یه‌كتر به‌زوویی ‌‌و به‌پێی‌ به‌دیهاتنی‌ به‌رژه‌وه‌ندییه‌كانیان به‌خێرایی‌ باش ببێته‌وه‌،
له‌ڕووی‌ به‌ڕێوه‌بردنه‌وه‌ ماوه‌یه‌كی‌ زۆرمان پێویست نه‌بێت بۆ چوونه‌وه‌ شوێنی‌ ئه‌و شتانه‌ی‌ خراپ كراون، بینا سوتاوه‌كان ئاوه‌دان بكرێنه‌وه‌ و قه‌ره‌بووی‌ زیانه‌ مادییه‌كان بكرێنه‌وه‌، ته‌نانه‌ت بارودۆخی‌ مووچه‌ش به‌ باشبوونی‌ دۆخه‌ سیاسی ‌و ئابوورییه‌كان به‌خێرایی‌ باش ببێت، به‌ڵام جێكه‌وته‌ی‌ ته‌واوی‌ ئه‌و رووداوانه‌ له‌سه‌ر ژیانی‌ كۆمه‌ڵایه‌تی‌ به‌ ئاسانی‌ ناگه‌ڕێته‌وه‌ ئه‌و دۆخه‌ی‌ پێشتر هه‌یبوو،
ره‌شبینی‌ خه‌ڵكی‌ ناتوانرێت به‌و  زووییه‌ به‌ ئومێد و هیوا بگۆڕین، چۆن چۆنی‌ ئه‌و تۆزه‌ متمانه‌یه‌ی‌ هاوڵاتیان به‌ سیستم ‌و حكومه‌ت ‌و دامه‌زراوه‌كانی‌ بگه‌ڕێنینه‌وه‌ دۆخی‌ پێشووی‌؟ لایه‌نه‌ نه‌رێنییه‌كانی‌ پێكدادانی‌ گروپه‌ كۆمه‌ڵایه‌تییه‌كان زوو چاك نابن، شه‌ڕی‌ نه‌وه‌ی‌ نوێ‌ و نه‌وه‌ی‌ كۆن، شه‌ڕی‌ حزبی ‌‌و ناحزبییه‌كان، شه‌ڕ ‌و رق ‌و كینه‌ی‌ لایه‌نگرانی‌ حزبێك به‌رانبه‌ر حزبێك، رق ‌و كینه‌ی‌ شارێك به‌رانبه‌ر شارێك، ئینتیمای‌ گه‌نجه‌كان بۆ وڵات، ئه‌مانه‌ به‌ ئاسانی‌ چاك نابنه‌وه‌.
دڵی‌ شكاوی‌ میلله‌ت به‌ ئاسانی‌ چاك نابێته‌وه‌، به‌ كورتی‌‌ و پوختی‌ ئه‌و برینه‌ی‌ سیاسییه‌كان له‌ جه‌سته‌ی‌ كۆمه‌ڵایه‌تی‌ وڵاتی‌ ده‌كه‌ن ده‌یان ساڵی‌ پێویسته‌ تا ساڕێژ ده‌بێت، ئه‌ویش ئه‌گه‌ر په‌روه‌ره‌یه‌كی‌ باش‌ و كاركردنێكی‌ دڵسۆزانه ‌و نیشتیمانیانه‌ هه‌بێت.
چه‌ند ئاسانه‌ مێردمنداڵێك فێربكه‌یت باره‌گا بسوتێنێت، هاواری‌ ده‌ستی‌ به‌رد بێت، جنێو وته‌ی‌ شیرینی‌ بێت به‌رانبه‌ر حكومه‌ت‌ و سیاسییه‌كان، لایه‌نگرانی‌ حزبێك بكه‌یت به‌ گژ لایه‌نگرانی‌ حزبێكی‌ تردا، رقی‌ شارێك له‌ناخی‌ خه‌ڵكی‌ شارێكی‌ تردا بچێنیت، به‌ڵام زۆر سه‌خته‌، كارێكی‌ ئێجگار قورسه‌، ئاسه‌واری‌ ئه‌مانه‌ بسڕیته‌وه‌، بگره‌ ده‌یان ساڵت پێویسته‌ تا منداڵێك فێربكه‌یت ناڕه‌زاییه‌كانی‌ به‌ شێوازو رێگه‌ی‌ ئاشتیانه‌ ده‌ربڕێت، وڵات نه‌سوتێنێت‌ و شه‌قام‌ و گڵۆپ ‌و پاركه‌كان وێران نه‌كات،
 زۆر زه‌حمه‌ته‌ فێریبكه‌یت شۆسته ‌و شه‌قام ‌و بیناكان هی‌ ئه‌ون نابێت بشكێنرێن، ئاسان نییه‌ منداڵێك فێركه‌یت وڵات‌ و گه‌لی‌ خۆی‌ خۆشبووێت، جیاوازی‌ حزب‌ و بۆچوونی‌ سیاسی‌‌ و ئایدۆلۆجی‌ به‌ شتێكی‌ سروشتی‌ وه‌رگرێت، ئه‌رێنیانه‌ مامه‌ڵه‌یان له‌گه‌ڵ بكات، ئاشتی‌ ویست‌و ئاشتی‌ پارێزبێت، زمان پاك ‌و راستگۆ و مرۆڤێكی‌ ئه‌رێنی‌ بێت، كار‌و پیشه‌ی‌ خۆشبووێت‌ و به‌پێی‌ سیتم ‌و یاسا كاربكات.
ئه‌مانه‌ ئه‌و شتانه‌ن كه‌ لای‌ گه‌له‌ ئاسایییه‌كان، ئه‌وانه‌ی‌ له‌ دۆخێكی‌ جێگیریی‌ ژیاندان كارێكی‌ قورسه ‌و توانای‌ گه‌وره‌ی‌ وڵاتی‌ بۆ ته‌رخان ده‌كرێت، چ جای‌ له‌ وڵاتێكی‌ ناجێگیرو پڕ له‌ كێشه‌ی‌ وه‌ك ئێمه‌.
