هاوڵاتییه‌ك له‌مزگه‌وتێكی‌ شاری‌ ئه‌سته‌نبوڵ، فیشه‌كێك به‌ره‌و ڕووی‌ كه‌مال كلیچدار ئۆغڵو سه‌رۆكی پارتی گه‌لی كۆماری (جه‌هه‌په‌) هه‌ڵده‌دات به‌ئامانجی‌ هه‌ڕه‌شه‌لێكردنی‌، كاتێك له‌مه‌راسیمی پرسه‌ی دوو ئه‌فسه‌ری پۆلیسدا ئاماده‌بوو.
روداوه‌كه‌، ئه‌مڕۆ چوارشه‌ممه‌ له‌ مزگه‌وتی فاتح بووه‌‌و له‌كاتی‌ به‌رێوه‌چوونی‌ پرسه‌ی هه‌ردوو ئه‌فسه‌ر گۆكهان تۆپچو و قادر جیهان كارائۆزلودا، كه‌ ته‌قینه‌وه‌كه‌ی‌ دوێنێ‌ سێشه‌ممه‌ی ئه‌سته‌نبوڵدا كوژران، ئه‌وه‌ش به‌پێی‌ ماڵپه‌ڕی حوریه‌ت.
ته‌قینه‌وه‌كه‌ی‌ سێشه‌ممه‌ 7ی‌ ئه‌م مانگه‌ له‌ئه‌سته‌نبوڵ، 11 كوژراوو 36 برینداری‌ لێكه‌وته‌وه‌‌و تائێستاش هیچ لایه‌نێك، به‌رپرسیارێتی‌ له‌ئه‌ستۆ نه‌گرتووه‌.
كه‌مال كلیچدار ئۆغڵو، دوای تێپه‌ڕینی چه‌ند كاتژمێرێك به‌سه‌ر رووداوه‌كه‌دا‌و كۆنگره‌یه‌كی رۆژنامه‌وانیی سازكرد‌و وتی‌ "پێش به‌ڕێوه‌چوونی مه‌راسیمه‌كه‌، له‌لایه‌ن به‌رپرسانی ئه‌منییه‌وه‌ ئاگاداركرامه‌وه‌ كه‌ ئاماده‌ی پرسه‌كه‌ نه‌بم، ئه‌مه‌ش به‌ بیانووی ئه‌وه‌ی كه‌ ره‌نگه‌ كۆمه‌ڵێك كه‌س به‌رد یاخود هێلكه‌م تێبگرن".
به‌بڕوای‌ سه‌رۆكی‌ جه‌هه‌په‌، "ئه‌وه‌ی جێی شه‌رمه‌ ئه‌وه‌یه‌ دوای ئه‌نجامدانی نوێژی پرسه‌كه‌، كه‌سێك له‌به‌رده‌م سه‌رۆك كۆماری پێشوو و سه‌رۆك وه‌زیران و وه‌زیری ناوخۆدا تێپه‌ڕی‌و فیشه‌كی به‌ره‌وڕووم هه‌ڵدا، به‌جۆرێك كه‌ بمترسێنێت".
وتیشی‌ "ئه‌گه‌ر بڕیاره‌ له‌پێناو گه‌له‌كه‌مدا بمرم ئه‌وا ژیانی خۆم داده‌نێم، به‌ڵام ئه‌وه‌ی بێزارم ده‌كات ئه‌وه‌یه‌ كه‌ ته‌واوی ئه‌م رووداوانه‌ به‌به‌رچاوی كارمه‌ندانی ئه‌منی رێكخه‌رانی مه‌راسیمه‌كه‌وه‌ روویاندا".
پارتی‌ گه‌لی‌ كۆماری‌، دووه‌م گه‌وره‌ترین پارتی‌ توركیایه‌ دوای‌ پارتی‌ داد‌و گه‌شه‌پێدانی‌ ده‌سه‌ڵاتدار (ئه‌كه‌په‌)، خاوه‌نی‌ 133 كورسی‌ په‌رله‌مانی‌ وڵاته‌كه‌یه‌تی‌.
كلیچدار ئۆغڵو جه‌ختیكرده‌وه‌ "واده‌زانن كه‌ ده‌توانن سیسته‌مه‌كه‌ به‌رشتنی خوێنی ئێمه‌ بگۆڕن، كه‌س نابێت بیر له‌مه‌ بكاته‌وه‌، ره‌نگه‌ كه‌سێك له‌ ئێمه‌ بمرێت به‌ڵام هه‌زارانی دیكه‌ دروستده‌بن".
جه‌هه‌په‌ دژی‌ به‌سه‌رۆكایه‌تیكردنی‌ سیسته‌می‌ حوكمڕانی‌ توركیایه‌، كه‌ له‌ئێستادا ئه‌كه‌په‌‌و ره‌جه‌ب ته‌یب ئه‌ردۆغان، سه‌رۆك كۆماری‌ توركیا هه‌وڵه‌كانیان بۆ ئه‌و ئامانجه‌ چڕكردووه‌ته‌وه‌، كه‌ روبه‌روی‌ ناڕه‌زایه‌تی‌‌و ره‌تكردنه‌وه‌ی‌ توندی‌ پارتی‌ دیموكراتی‌ گه‌لان (هه‌ده‌په‌)ش بووه‌ته‌وه‌.
