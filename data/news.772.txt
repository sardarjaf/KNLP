دوای سوتاندنی بارەگای پارتی لەلایەن خۆپیشاندەرانی ناحیەی پیرەمەگرون، وتەبێژی ئەنجومەنی سەركردایەتی ئەو حزبە لە سلێمانی رایدەگەیەنێت: بارەگاكانمان شكۆی ئێمەن و چۆڵی ناكەین، بەهەر نرخێكیش بێت دەیانپارێزین.
عەتا شێخ ئەحمەد، وتەبێژی ئەنجومەنی سەركردایەتی پارتی لەسلێمانی و هەڵەبجە بە SNNی راگەیاند: بەشێوەیەكی گشتی دۆخەكە نائاساییەو پێشبینی هەموو رووداوێك دەكەین، بەڵام هیوادارین كەس توشی ئەو هەڵەیە نەبێت بیەوێت لەوە زیاتر ئیستیفزازی بارەگاكانمان بكات، چونكە بارەگاكان بەشكۆی خۆمانی دەزانین، شكۆی پارتیش لەڕووی مێژوویی و رەهەندە مێژووییەكەیەوە، تێكەڵ بەشكۆی نەتەوەیەك بووە.
سەبارەت بەچۆڵكردنی بارەگاكانی پارتی لەحاڵەتی هێرشی خۆپیشاندەران، عەتا شێخ ئەحمەد وتی: "بەهیچ جۆرێك بارەگاكانی خۆمان چۆڵ ناكەین و بەهەر نرخێك بێت دەیاپارێزین، بوار بە هیچ كەسێكیش نادەین سەروەریی بارەگاكانمان بشكێنێت".
وتیشی: "هەرێمی كوردستان لەبەردەم تەحەدایەكی گەورەدایەو حەشدی شەعبی هێزەكانی خۆی لەسنوورەكانی هەرێمی كوردستان كۆكردۆتەوە، بۆیە لەم بارودۆخانەدا خەڵك سیادەی وڵاتی خۆی بپارێزێت، نەك لەسەر سنوورییەكان جەنگێكی گەرم هەیە، لەناوخۆشیدا لەڕێگەی هاووڵاتیانەوە جەنگێكی سارد دژی سەروەریی وڵات بكرێت".
