رۆژانه‌ خه‌ڵكی‌ زۆر له‌ نووسه‌ر، رۆژنامه‌نووس، كه‌سایه‌تی‌ و هاوڕێكانی‌ سه‌رده‌می‌ خه‌بات و شاخی‌ ده‌بینێت، باسوخواس له‌ ئه‌زموونه‌كانی‌ خۆیان و ئه‌وه‌ی‌ ئێستا پێویسته‌ بكرێت ده‌كه‌ن، به‌ڵام ئه‌مجاره‌یان میواندارییه‌كه‌ی‌ جیاواز بوو له‌وانیتر و له‌ گفتوگۆیه‌كی‌ رۆژنامه‌نووسیدا سه‌ره‌تاكانی‌ منداڵی‌، چوونه‌ قوتابخانه‌ و ئاشنابوونی‌ به‌ سیاسه‌ت، به‌دوورودرێژی‌ بۆ گێڕاینه‌وه‌.
شێخ محه‌مه‌د شاكه‌لی‌ باوه‌ڕناكه‌م لای‌ كه‌سمان ناوێكی‌ غه‌ریب بێت، ئه‌و ئه‌زموونێكی‌ ده‌وڵه‌مه‌ندی‌ له‌ به‌شداری‌ سیاسی‌ و خه‌باتی‌ گه‌له‌كه‌ی هه‌یه‌.
دوای‌ ساڵانێك ته‌مه‌ن و خه‌باتی‌ به‌رده‌وام وه‌ك خۆی‌ وتی‌، ئه‌وه‌ی‌ له‌هه‌موو شت زیاتر شانازی‌ پێوه‌ ده‌كه‌م ئه‌وه‌یه‌ "به‌شدارییه‌كی‌ كاریگه‌رانه‌م له‌ ئاشتبوونه‌وه‌ی‌ هێزه‌ سیاسییه‌كاندا كردووه‌ له‌ شاخ كاتێك شه‌ڕی‌ ناوخۆ زۆربه‌ی‌ لایه‌نه‌كانی‌ ماندووكرد و زیانێكی‌ زۆریشی‌ له‌ بزووتنه‌وه‌ی‌ رزگاریخوازی‌ گه‌له‌كه‌مان دابوو."
پرسیاركردن له‌سه‌ر ژیان و رۆژانی‌ خه‌باتی‌ بۆ من نه‌یه‌كه‌مجار و نه‌شتێكی‌ تازه‌ بوو به‌وه‌ی‌ پێشتریش گوێم له‌ هه‌ندێك سه‌رگوزشته‌ی‌ ژیانی‌ بووه‌، به‌ڵام ئه‌مجاره‌ له‌ ماڵه‌كه‌ی‌ خۆی‌ له‌ گوندی‌ سه‌عداوا له‌ "شاكه‌ل" ئه‌م گفتوگۆ كراوه‌یه‌مان ئه‌نجامدا.
ساڵی‌ 1944 له‌ شاره‌دێی‌ كه‌لاری‌ كۆن له‌دایكبووم.
یه‌كه‌م منداڵی‌ ماڵی‌ خۆمان، واته‌ برا گه‌وره‌ بووم، چوار برا و دوو خوشك بووین و ئێستا دوو برام له‌ ژیاندا ماون.
ئه‌وه‌ی‌ له‌بیرم بێت و پێویست بكات باسی‌ بكه‌م ماڵَێكی‌ خوێنده‌وار بووین، باوكم مه‌لا نه‌بووه‌، به‌ڵام خوێندنی‌ ئاینی‌ ئه‌و سه‌رده‌مه‌ی‌ ته‌و او كردبوو و ئینجازه‌ی‌ مه‌لایه‌تی‌ وه‌رگرتبوو، به‌ڵام مه‌لایه‌تی‌ نه‌ده‌كرد و هه‌ر فه‌همم كردبێته‌وه‌ كتیب و گۆڤارم له‌ماڵی‌ خۆماندا بینیووه‌.
له‌ ته‌مه‌نی‌ شه‌ش ساڵیدا له‌ ماڵی‌ خۆماندا گۆڤاری‌ گه‌لاوێژم بینیووه‌ و مه‌لاكان زۆر ده‌هاتنه‌ ماڵمان.
به‌شێكی‌ منداڵیم له‌ شاره‌دێی‌ كه‌لاردا بردۆته‌ سه‌ر، ئێستاش كۆڵان و كوچه‌كانی‌ كه‌لار و ناوی‌ ئه‌و كه‌سانه‌ی‌ ئه‌و كاته‌م له‌بیره‌ و زۆر جاریش به‌و كۆڵانانه‌دا تێپه‌ڕ ده‌بم و ئه‌وانه‌ی‌ مابن سڵاویان لێ ده‌كه‌م.
سه‌رده‌می‌ منداڵیم به‌ سه‌رده‌مێكی‌ خۆش دێته‌ به‌رچاو و به‌ سه‌رده‌مێكی‌ زێڕینی‌ ده‌زانم.
منداڵێكی‌ ناڕه‌حه‌ت بووم.
به‌رده‌وام خه‌ریكی یاری‌ سندوقان و به‌رده‌قانی‌ ئه‌و یاریانه‌ی‌ له‌و سه‌رده‌مه‌ باو بوون، چونكه‌ ئه‌و یاریانه‌ی‌ ئه‌م سه‌رده‌مه‌ نه‌بوو و منداڵ به‌ دار و ته‌ل و گڵ، شتی‌ دروست ده‌كرد.
پاشان كه‌ ته‌مه‌نم گه‌یشته‌ ده‌ ساڵ له‌ كه‌لار نه‌ماین و هاتینه‌ شاكه‌ل، ئیتر له‌وێوه‌ هاتوچۆی‌ كه‌لارم ده‌كرد به‌ پێ و وڵاخ و پاسكیل ئه‌هاتم و ده‌مخوێند.
قوتابخانه‌ی‌ ئه‌و سه‌رده‌مه‌ من وێنه‌یه‌كم هه‌یه‌ وه‌ره‌ ته‌ماشای‌ بكه‌(هه‌ستاین و سه‌یری‌ وێنه‌كه‌مان كرد كه‌ له‌ ژووری‌ خوێندنه‌وه‌ و نووسینه‌كه‌یدا به‌دیواره‌كه‌وه‌ هه‌ڵواسرا بوو)، ئه‌م وێنه‌یه‌ ساڵی‌ 1954ه‌ قوتابخانه‌یه‌ك بوو له‌ قوڕ دروستكرابوو، كۆمه‌ڵێك مامۆستای‌ كورد، عه‌ره‌ب و توركمانی‌ تێدابووم، به‌ڕاستی‌ مامۆستای‌ چاك بوون و فێریان ده‌كردین.
هه‌ندێكجار توندوتیژ بوون له‌گه‌ڵماندا، بۆ نموونه‌ من كه‌ دوا ده‌كه‌وتم ئه‌و مه‌سافه‌ دووره‌ ده‌هاتم بۆ كه‌لار پێنج خوله‌ك دواكه‌وتمایه‌ له‌وانه‌یه‌ سێ‌ داریان لێدامایه‌، به‌ڵام زۆر به‌ئاساییه‌وه‌ وه‌رم ده‌گرت.
ئه‌و لیدانه‌ كاریگه‌ری‌ خراپی‌ نه‌بوو له‌سه‌رم و له‌ قوتابخانه‌دا سه‌ركه‌وتوو بووم، مامۆستاكانمان مامۆستای‌ چاك بوون قوتابخانه‌كه‌مان ناوی‌ (قوتابخانه‌ی‌ كه‌لاری‌ سه‌ره‌تایی‌ ) بوو به‌ عه‌ره‌بی‌ نوسراوو بوو (مدرسه‌ كلار ألابتدائیه‌) خوێندنیشمان هه‌ر به‌ عه‌ره‌بی‌ بوو هه‌رچه‌نده‌ مامۆستا هه‌بوو كوردایه‌تی‌ فێر ده‌كردین وه‌ك مامۆستا نه‌جات خه‌ڵكی‌ چه‌مچه‌ماڵ بوو و فێری‌ سرودی‌ (خوایه‌ وه‌تن ئاواكه‌ی‌) كردین.
ئێستاش هه‌ندێك له‌و خوێندكارانه‌ی‌ دوای‌ من و پێش من ماون.
چه‌ند گوندێك، به‌ڵام من ته‌نها كه‌سێك بووم له‌ ڕۆژئاوای‌ كه‌لاره‌وه‌ ده‌ڕۆیشتم بۆ خوێندن، له‌ گوندی‌ (گۆبان)یش پێموایه‌ دوو نه‌فه‌ر ده‌هاتن و له‌ گوندی‌ (بنگرد)یش ماڵی‌ حاجی‌ ئه‌حمه‌د باوكی‌ ئه‌مینی‌ حاجی‌ ئه‌حمه‌د یه‌ك دوانێكیان ده‌هاتن بۆ قوتابخانه‌.
ئه‌وانی‌ تر خه‌ڵكی‌ كه‌لار بوون، كه‌لار گوندێكی‌ گه‌وره‌ بوو و ژماره‌ی‌ خوێندكاره‌كان (150)خوێندكار بوو تا شه‌شی‌ سه‌ره‌تایی‌ له‌ قوتابخانه‌كه‌مان هه‌بوو.
ناوی‌ (به‌هجه‌ت به‌دری‌ به‌یاتی‌) بوو، من بۆخۆم بۆ ماوه‌یه‌ك بوومه‌ به‌ڕێوه‌به‌ری‌ ئه‌و قوتابخانه‌یه‌ پاش ئه‌وه‌ی‌ له‌ ساڵ 1967 خوێندنم ته‌واو كرد.
ئه‌و كاته‌ له‌ پۆلی‌ شه‌شدا به‌ باشی‌ عه‌ره‌بیم ده‌خوێنده‌وه‌، ته‌نانه‌ت هه‌ندێك كه‌س هه‌بوون پێیان سه‌یر بوو ئه‌ویش چه‌ند  هۆكارێكی‌ هه‌بوو: یه‌كه‌م:ماڵی‌ ئێمه‌ كتێبی‌ زۆری‌ تێدا بوو.
دووه‌م: هه‌ندێك عه‌ره‌ب هه‌بوون له‌ شاكه‌ل له‌گه‌ڵ ئه‌واندا به‌ عه‌ره‌بی‌ قسه‌م ده‌كرد و خولیای‌ خوێندنه‌وه‌ش بووم.
یه‌كه‌م كتێبی‌ عه‌ره‌بیم خوێندبێته‌وه‌ (الفلیله‌ و لیله‌)بوو له‌ كتیبخانه‌ی‌ قوتابخانه‌ی‌ كه‌لاردا هه‌بوو و داوام كرد له‌ به‌ڕێوه‌به‌ری‌ قوتابخانه‌كه‌، وتم: ئه‌و كتێبه‌م بده‌رێ‌.
وتی‌: عه‌ره‌بی‌ ده‌خوێنیته‌وه‌؟ وتم: به‌ڵێ‌.
بۆم خوێنده‌وه‌، وتی‌: تۆ عه‌ره‌بی‌ باش ده‌زانی‌.
له‌ زمانی‌ عه‌ره‌بی، قه‌واعیدا، نه‌حو و سه‌رف و له‌ ده‌رسه‌ كۆمه‌ڵایه‌تییه‌كان و له‌ ئینگلیزیشدا زۆر باش بووم.
جه‌نابت وتت له‌ گونده‌كه‌تاندا ته‌نها تۆ خرابوویته‌ به‌ر خوێندن، منداڵی‌ تری‌ لێ بوو، بۆ نه‌خرانه‌ به‌ر خوێندن له‌به‌ر نه‌بوونیی‌ یان كاریگه‌ری‌ خێزانی‌ بووه‌؟
ئه‌و سه‌رده‌مه‌ زۆرینه‌ی‌ خه‌ڵك وایده‌زانی‌ خوێندن شتێكی‌ بێ كه‌ڵكه‌، له‌ جیاتی‌ ئه‌وه‌ی‌ بخوێنێت ده‌یكردنه‌ لای‌ به‌رخ، ئه‌وانه‌ی‌ به‌لاوه‌ گرنگ بوو وه‌ك له‌وه‌ی‌ بخوێنێت.
هه‌روه‌ها هۆشیاریان نه‌بوو و نه‌بوونیش ده‌وری‌ هه‌بوو.
ئه‌و سه‌رده‌مه‌ حكومه‌تی‌ سه‌رده‌می‌ پاشایه‌تی‌ بوو هانی‌ خه‌ڵكی‌ ده‌دا بخوێنێت نه‌ك رێگری‌ بكات، هه‌ر كه‌سێك داوای‌ بكردایه‌ قوتابخانه‌یان بۆ ده‌كردنه‌وه‌.
ئێمه‌ له‌ گوندی‌ (سه‌یده‌) خۆمان خانومان كرد به‌ قوڕ و داوامانكرد بكرێت به‌ قوتابخانه‌ و یه‌كسه‌ر موافه‌قه‌تیان كرد، من ئه‌وكاته‌ قوتابخانه‌م ته‌واو كرد بوو، به‌ڵام بۆ خه‌ڵكی‌ تر سودی‌ هه‌بوو.
به‌ڵێ‌ زۆریان ماون، بۆ نموونه‌ (لاله‌ فایه‌ق، عه‌لی‌ فه‌قێ‌ ره‌شید، تایه‌ری‌ ئه‌حمه‌د به‌گ، گه‌لاوێژ جاف، حه‌سه‌ن جاف، په‌روین جاف ئێستا ئه‌ندازیاره‌ و خه‌سره‌و جاف ساڵێك له‌ دوای‌ منه‌وه‌ بوو و زۆری‌ تریش) كه‌ ئێستا له‌ بیرم نین.
هاوڕێتیمان باشه‌، زۆرجار باسی‌ جاران ده‌كه‌ین و بیره‌وه‌ری زۆر خۆشمان هه‌یه‌.
بیرمان كردۆته‌وه‌ له‌گه‌ڵ كۆمه‌ڵێك براده‌ردا كتێبێك ده‌رباره‌ی‌ كه‌لار و كه‌سایه‌تییه‌كانی‌ كه‌لاری‌ كۆن بنووسین.
یه‌كه‌مجار كتێبی‌ عه‌ره‌بیم خوێندووه‌ته‌وه‌ (كلیله‌ و دمنه‌) له‌ مه‌كته‌به‌كه‌ی‌ كتێبخانه‌ی‌ كه‌لار، زۆر به‌لامه‌وه‌ گرنگ بوو ته‌ماشای‌ ئه‌و كتێبخانه‌ بكه‌م و بڕۆمه‌ ژوری‌ ئیداره‌وه‌، چونكه‌ كتێبخانه‌كه‌ له‌و ژووره‌دا بوو.
ڕۆژێك مامۆستا به‌هجه‌ت وتی‌: ده‌ته‌وێت ته‌ماشای‌ بكه‌یت؟ وتم: به‌ڵی‌.
وتی‌: وه‌ره‌ ته‌ماشای‌ بكه‌.
كه‌ چوومه‌ ژووره‌وه‌ ئه‌و كتێبانه‌م بینی‌، وتم: ئه‌و كتێبه‌م ده‌وێت.
من وه‌ك خۆمان وه‌ك بنه‌ماڵه‌ش دۆستایه‌تیمان هه‌بوو له‌گه‌ڵ كتێب و خوێندنه‌وه‌دا.
داپیره‌م هه‌ر خوێنده‌وار بوو و (جوزئی‌ عه‌مه‌)ی‌ لای‌ مه‌لا خوێندوه‌ و به‌شێوه‌یه‌كی‌ گشتی‌ خوێندنه‌وه‌ له‌ ماڵی‌ ئێمه‌دا شتێكی‌ غه‌ریب نه‌بووه‌.
من دۆستایه‌تیم هه‌بوو له‌گه‌ڵ خوێندنه‌وه‌دا كه‌ فه‌همم كردبێته‌وه‌ له‌ هه‌ركوێ‌ كتێبێكم ده‌ستكه‌وتبێت خوێندومه‌ته‌وه‌، گۆڤاره‌كانی‌ (گه‌لاوێژ، هیوا، شه‌فه‌ق، هه‌تاو)م ده‌خوێندوه‌.
ره‌حمه‌تی‌ سابیری‌ حاجی‌ فه‌تحوڵڵا نوێنه‌ری‌ گه‌لاوێژ بوو له‌ شاری‌ كفری‌ و له‌ پشتی‌ به‌رگه‌كه‌ی‌ نووسرابوو نوێنه‌ری‌ ئه‌م گۆڤاره‌ له‌ كفری‌ سابیری‌ حاجی‌ فه‌تحوڵڵا.
سابیری‌ حاجی‌ فه‌تحوڵڵا ئه‌ندامێكی‌ ناسراوی‌ حزبی‌ هیوا بوو و له‌ كۆندا به‌ڕه‌حمه‌ت بێت باوكیشم ئه‌ندامێكی‌ ناسراوی‌ حزبی‌ هیوا بوو و ئه‌وانه‌ی‌ حزبی‌ هیوا بوون په‌یوه‌ندیه‌كیان به‌ بزووتنه‌وه‌ی‌ نه‌ته‌وایه‌تی‌ كوردییه‌وه‌ هه‌بوو هه‌موویان له‌ گۆڤاره‌ كوردییه‌كاندا به‌شدارییان كرد، له‌به‌رئه‌وه‌ ده‌گه‌یشته‌ ماڵی‌ ئێمه‌ و چه‌ند ماڵێكی‌ تریش.
ئامرازی‌ خۆ ڕۆشنبیركردن له‌وكاته‌دا كتێب بوو و له‌ئێستاشدا باوه‌ڕم وایه‌ كتێب له‌هه‌موو ئامرازه‌كانی‌ تر باشتره‌ بۆ ڕۆشنبیركردنی‌ مرۆڤ.
به‌ كتێب مرۆڤ ڕۆشنبیر ده‌بێت نه‌ك به‌ ته‌له‌فزیۆن و ڕۆژنامه‌ كه‌ شتێكی‌ كاتیی‌ تێدایه‌ و به‌سه‌ر ده‌چێت.
جیله‌كه‌ی‌ دوای‌ منیش (فه‌رهاد و ئه‌مجه‌د و ئه‌حمه‌د شاكه‌لی‌) كه‌ ته‌مه‌نیان له‌ من بچوكتر بوو هه‌ر له‌ بنه‌ماڵه‌ی‌ ئێمه‌ن و بوونه‌ نوسه‌ر و شاعیری‌ باش و چه‌ندین كتێبیان هه‌یه‌، چونكه‌ ده‌یانخوێنده‌وه‌ و  سوودیان له‌ مه‌كته‌به‌كانی‌ باوكیان وه‌رده‌گرت.
ئه‌و كتێبانه‌یان ده‌خوێنده‌وه‌ كه‌ هه‌بووه‌ له‌ ماڵ خۆیان، له‌ ماڵی‌ ئێمه‌ش مه‌كته‌به‌ هه‌بووه‌، هه‌روه‌ها له‌ ماڵی‌ باوكی‌ فه‌رهاد مه‌كته‌به‌ هه‌بووه‌ و ئه‌و گۆڤارانه‌ی‌ هه‌موو له‌ به‌رده‌ستدا بووه‌ كه‌ ته‌ماشایان كردووه‌ باوكیان خوێندویانه‌ته‌وه‌ ئه‌وانیش خوێندویانه‌ته‌وه‌، له‌به‌رئه‌وه‌ كتێب و نووسه‌ری‌ ئه‌و كاته‌ نووسه‌ر و كتێبی‌ جددی‌ و باش بوون، واته‌ زۆر و بۆر نه‌بوون.
ئه‌مه‌ هه‌ر كاریگه‌ری‌ باوكت و خێزانه‌كه‌ت بووه‌ كه‌ ئێوه‌ پاشخانێكی‌ ئاینیتان هه‌بوو كه‌ به‌رده‌وام كتێب له‌ ماڵه‌كانی‌ ئێوه‌دا هه‌بووه‌ یان كاریگه‌ری‌ هاوڕێكانیشتان له‌سه‌ر بوو له‌و سه‌رده‌مه‌دا؟
هه‌ندێك له‌ هاوڕێكانم هه‌ر نه‌یانده‌خوێنده‌وه‌ و تاقه‌تی‌ كتێب خوێندنه‌وه‌یان نه‌بوو، به‌ڵام هه‌شیانبوو كتێبی‌ ده‌خوێنده‌وه‌ بۆ نموونه‌ حه‌مه‌ سه‌عیدی‌ جاف كتێبخانه‌یه‌كی‌ گه‌وره‌ی‌ هه‌بوو له‌ كه‌لار خه‌سره‌وی‌ كوڕی‌ ئێستا نوسه‌ره‌، به‌ڵام خه‌ڵكی‌ تر هه‌بوو خوێنده‌واریشی‌ هه‌بوو تاقه‌تی‌ كتێب خوێندنه‌وه‌ی‌ نه‌بوو و باوكیشی‌ ده‌وڵه‌مه‌ند بوو و چوار كتێبی‌ له‌ ماڵه‌وه‌ دانه‌ده‌نا.
مامۆستاكانیشمان كاریگه‌رییان هه‌بوو، هه‌ندێكیان هانیان ده‌داین بۆ خوێندنه‌وه‌، ئه‌و مامۆستا به‌هجه‌ته‌ پیاوێكی‌ ڕۆشنبیر بوو هه‌ندێكجار ده‌هاته‌ ژووره‌وه‌ خوڵاسه‌یه‌كی‌ هه‌ڵده‌بژارد له‌ كتێبێك به‌ عه‌ره‌بی‌ و وه‌ریده‌گێڕایه‌ سه‌ر زمانی‌ كوردی‌، ئه‌وه‌ش كاریگه‌ریی‌ باشی‌ له‌سه‌رمان هه‌بوو.
ناوه‌ندیم له‌ كفری‌ ته‌واو كرد.
له‌ ناوه‌ندیدا عه‌ره‌بییه‌كه‌م چاك بوو و كتێبیش له‌ كفری‌ زیاتربوو، چونكه‌ ئه‌و كاته‌ گه‌وره‌ترین شار بوو له‌ ناوچه‌كه‌دا، شاری‌ كه‌لار و ده‌ربه‌ندیخان نه‌بوو و له‌ سه‌گرمه‌ به‌خواره‌وه‌ هه‌تا ده‌گاته‌ جه‌له‌ولا بازاڕیان كفری‌ بوو و ده‌وڵه‌ت له‌ كفری‌ بوو یانی‌ شارستانی‌ له‌ كفری‌ بوو.
مه‌كته‌به‌ی‌ تێدابوو ئه‌وكاته‌ كتێبیش ده‌ستده‌كه‌وت و دۆست و براده‌ریش زۆرتر بوون.
ئه‌وكاته‌ كتێبم زیاتر ده‌خوێنده‌وه‌ به‌ڕاده‌یه‌ك هه‌ندێكجار كتێبم له‌گه‌ڵ خۆمدا كتێبی‌ ده‌ره‌وه‌م ده‌برد بۆ مه‌كته‌ب و له‌ كاتی‌ وانه‌كه‌دا سه‌یری‌ كتێبه‌كه‌م ده‌كرد و زۆرجار سزادراوم له‌سه‌ر ئه‌وه‌ی‌ مامۆستاكه‌م وانه‌ی‌ شه‌رحكردووه‌ من كتێبی‌ ده‌ره‌وه‌م ده‌خوێنده‌وه‌.
له‌ لادێوه‌ بۆ شار چوویت، ئه‌مه‌ كێشه‌ی‌ بۆ دروست نه‌كردی‌ به‌تایبه‌ت له‌رووی‌ كولتووری‌ و په‌یوه‌ندییه‌ كۆمه‌ڵایه‌تییه‌كانه‌وه‌؟
یه‌كه‌م جار زۆر غه‌ریبیم ده‌هات، چونكه‌ كه‌ ڕۆیشتمه‌ شار دوركه‌وتمه‌وه‌ له‌ كه‌سوكارم، پێموابوو چووم بۆ چین و ماچین، به‌ڵام پاش ماوه‌یه‌ك ڕاهاتم له‌سه‌ر ئه‌و وه‌زعه‌ و هه‌موو پێنجشه‌ممه‌ و هه‌ینییه‌ك ده‌هاتمه‌وه‌ بۆ ماڵی‌ خۆمان.
ئه‌وكاته‌ ئامرازی‌ هاتوچۆیش وه‌ك ئێستا نه‌بوو ناوبه‌ناو ئۆتۆمبیلێك په‌یدا ده‌بوو، ڕێگاوبان قیر نه‌بوو، به‌ڵام دواتر له‌گه‌ڵ جه‌وه‌كه‌ راهاتم.
ئه‌وكاته‌ به‌شی‌ ناوخۆیی‌ نه‌بوو له‌وێ له‌ماڵی‌ خزمانی‌ عه‌جه‌م ده‌مامه‌وه‌، ژورێكیان بۆ چاك كردبووم عه‌جه‌مه‌كانی‌ كفری‌ هه‌یه‌ ئێستاش دۆستایه‌تم له‌گه‌ڵیاندا هه‌یه‌، پێیان ده‌وترێت عه‌جه‌م، به‌ڵام كوردی‌ ئیلامن له‌ كفری‌ دانیشتوون چه‌ند بنه‌ماڵیه‌كن خه‌ڵكی‌ زۆر باش و نیشتمانپه‌روه‌رن.
خوێندنه‌وه‌، چوون بۆ شار و بوونی‌ هاوڕێی‌ زیاتر چی‌ زه‌مینه‌سازییه‌كی‌ بۆ ئاشنابوون و به‌شداریی‌ سیاسیت كرد؟
له‌ سه‌ره‌تاییه‌وه‌ له‌گه‌ڵ سیاسه‌تدا سه‌رگوزه‌شته‌م هه‌یه‌، كاتێك به‌هۆی‌ حزبی‌ هیواوه‌ نوری‌ ئه‌حمه‌د ته‌هام له‌ ماڵی‌ خۆماندا بینییووه‌ به‌ئیختیفا.
له‌ باوكم ده‌پرسی‌ ئه‌م پیاوه‌ چیده‌كات لێره‌ كه‌ ئه‌وكاته‌ ته‌مه‌نم شه‌ش ساڵ بووه‌.
ئه‌وكاته‌ نوری‌ ئه‌حمه‌د ته‌ها زابت بووه‌ له‌ سوپای‌ عیراقی‌ و یه‌كێك بووه‌ له‌ سه‌رانی‌ حزبی‌ هیوا له‌ به‌غداوه‌ هه‌ڵهاتبوو و له‌ماڵی‌ ئێمه‌ ئیختیفای‌ كردبوو تاكو مه‌جالی‌ هه‌بێت بڕوات.
هه‌روه‌ها (مه‌لا سه‌ید حه‌كیمی‌ خانه‌قینی‌)م له‌ماڵی‌ خۆماندا بینیووه‌ كه‌ سه‌ركرده‌یه‌كی‌ حزبی‌ هیوا بووه‌، له‌به‌رئه‌وه‌ كوردایه‌تی‌ به‌لای‌ منه‌وه‌ غه‌ریب نه‌بووه‌.
له‌ ساڵی‌ 1959 تێكه‌ڵاوی‌ كاری‌ سیاسی‌ بووم.
هه‌ر له‌و ساڵه‌دا بووم به‌ئه‌ندامی‌ پارتی‌ دیموكراتی‌ كوردستان له‌ڕێگه‌ی‌ نوردین عه‌بدولڕه‌حمان كه‌ ئه‌وكاته‌ ئه‌ندامی‌ لقی‌ پارتی‌ بوو و ئێستا له‌ ئه‌وروپایه‌.
نه‌خێر باشتر بوو بۆ من.
پێشتر گرنگیم به‌خوێندنه‌وه‌ی‌ ڕۆمان ده‌دا، به‌ڵام دواتر گرنگیمدا به‌ لایه‌نی‌ سیاسیش.
زۆر به‌لامه‌وه‌ ئاسایی‌ بوو، سیاسه‌تكردنی‌ ئه‌و كاته‌ وه‌ك ئێستا نه‌بوو جۆرێكی‌ تر بوو، مرۆڤ هه‌ستیده‌كرد ده‌به‌خشێت نه‌ك وه‌ربگرێت و ئامانجی‌ ته‌نها خزمه‌تكردنه‌ به‌ میلله‌ته‌كه‌ی‌.
بۆ نموونه‌ كتێبێكی‌ كوردی‌ بیكڕه‌ و بیخوێنه‌ره‌وه‌ و باسی‌ بكه‌ جۆرێكه‌ له‌ كوردایه‌تی‌.
زمانی‌ كوردی‌ ئه‌و كاته‌ و هونه‌ری‌ كوردی‌ و ئه‌ده‌بی‌ كوردی‌ و نووسینی‌ كوردی‌ زۆر كه‌م بوو، تۆ كتێبێكت ده‌كڕی‌ بره‌وت ده‌دا به‌ بازاڕی‌ كتێبی‌ كوردی‌ و باستده‌كرد بۆ خه‌ڵك و فێری‌ زمانی‌ كوردی‌ ده‌بووی‌ و گرنگیی به‌ مێژووی‌ كورد ده‌دا، ئه‌وه‌ لایه‌نێكی‌ بوو.
لایه‌نی‌ دووه‌م كه‌ من ده‌هاتمه‌وه‌ بۆ گوند مه‌جالم هه‌بوو بۆ ئه‌وه‌ی‌ زیاتر بخوێنمه‌وه‌.
ئاماده‌یم له‌ كه‌ركوك ته‌واو كرد، كه‌ چوومه‌ ئاماده‌یی‌ یه‌كسه‌ر تێكه‌ڵاوی‌ سیاسه‌ت بووم، چونكه‌ كاتێك چوومه‌ كه‌ركوك ته‌عاروفم له‌گه‌ڵ هه‌ندێك كه‌سدا كرد وه‌ك جیهان سدیق، عه‌لی‌ عه‌سكه‌ری‌، ته‌ها تۆفیق، جه‌بار كاكل، ڕه‌زا حامید و له‌تیف حامدی‌ نووسه‌ر.
ئه‌مانه‌ هه‌موویان ئه‌ندامی‌ یه‌كێتی‌ قوتابیانی‌ كوردستان بوون كه‌ كاك عه‌لی‌ عه‌سكه‌ری‌ به‌رپرسمان بوو.
من كه‌ چووم یه‌كسه‌ر تێكه‌ڵاوی‌ ئه‌و گروپه‌ و یه‌كێتی‌ قوتابیان بووم له‌ ساڵی‌ 1958.
ساڵی‌ 1959 قۆناغی‌ خۆئاماده‌كردن بوو بۆ ئه‌وه‌ی‌ ببین به‌ ئه‌ندامی‌ پارتی‌.
ئێمه‌ كه‌ بووین به‌ ئه‌ندام له‌ كه‌ركوك ده‌ستمان كرد به‌ كاركردن و بارودۆخێكی‌ زۆر ناهه‌موار بوو، چونكه‌ ئه‌وكاته‌ سه‌ره‌تای‌ ده‌ركه‌وتنی‌ دیكتاتۆریه‌ت و ململانێی‌ نێوان شۆڤێنیه‌تی‌ عه‌ره‌ب و تۆرانی‌ و كورد ده‌ستی‌ پێكردبوو.
زۆرجار تووشی‌ ململانێ ده‌بووین له‌گه‌ڵ عه‌ره‌ب و توركمانه‌كان، ئیتر ئێمه‌ له‌گه‌ڵ چه‌پی‌ كوردیی‌ یانی‌ شیوعی‌ وه‌ك لایه‌نی‌ قه‌ومی‌ له‌وانه‌ی‌ ده‌وریان بۆ ده‌ستنیشانده‌كردین خه‌باتمان ده‌كرد له‌ كۆڕ و كۆمه‌ڵدا به‌شدار ده‌بووین، ئابوونه‌مان ده‌دا و به‌ڕێكوپێكی‌ بڵاوكراوه‌ی‌ كوردی‌ هه‌بووایه‌ ده‌مانكڕی‌ و ده‌چووین بۆ گونده‌كانی‌ ده‌وروبه‌ری‌ كه‌ركوك به‌بَی‌ ئه‌وه‌ی‌ هیچمان بده‌نێ‌ قسه‌مان بۆ خه‌ڵك ده‌كرد.
له‌ ئه‌ندامێتی‌ مامه‌وه‌ تا ئاماده‌یشم ته‌واوكرد له‌ ساڵی‌ 1960.
پێنج كوردبووین هه‌وڵماندا له‌ كۆلیجی‌ عه‌سكه‌ری‌ وه‌ربگیرێین، به‌ڵام ئه‌و ساڵه‌ هیچمان وه‌رنه‌گیران له‌سه‌ر فایله‌كانمان نوسرابوو (قومیه‌ كوردیه‌)، هه‌موو عه‌ره‌ب و توركمانه‌كان وه‌رگیران له‌ كۆلیجی‌ عه‌سكه‌ری‌، زۆرمان پێناخۆش بوو هاتینه‌وه‌ ماوه‌ی‌ ساڵێك دانیشتین.
له‌ ساڵی‌ 1961 په‌یمانگایه‌كیان له‌ كه‌ركوك كرده‌وه‌ بۆ ئاماده‌كردنی‌ مامۆستاو چووینه‌ ئه‌وێ‌ بۆ درێژه‌دان به‌خوێندنه‌كه‌مان.
ئه‌و فه‌تره‌یه‌ی‌ كه‌ دانیشتبووم كاروباری‌ حزبیان له‌ كفری‌ پێدابووم،  ئه‌وكاته‌ خوالێخۆشبوو عه‌لی‌ حه‌مدی‌ لیپرسراوی‌ ناوچه‌ی‌ كفری‌ و ئه‌ندامی‌ كۆمیته‌ی‌ ناوه‌ندی‌ پارتی‌ دیموكراتی‌ كوردستان بوو.
من سه‌رپه‌رشتی‌ شانه‌یه‌كی‌ حزبیم ده‌كرد له‌دێی‌ كارێز و ئێستاش زۆرێك له‌و كه‌سانه‌ ماون كه‌من ڕێكمخستن.
هه‌روه‌ها له‌ شاری‌ كفریش سه‌رپه‌رشتی‌ یه‌ك دوو شانه‌م ده‌كرد له‌ پیاو ماقوڵ و ڕیشسپییه‌كانی‌ خه‌ڵكی‌ كفری‌ هه‌رچه‌نده‌ من گه‌نج بووم، به‌ڵام په‌یڕه‌وم بۆ ده‌خوێندنه‌وه‌.
یانی‌ بوومه‌ ئه‌ندامێكی‌ كارا.
له‌بیرم دێت ئه‌ندام ناوچه‌كان و هه‌ڵسوڕاوه‌كانی‌ ئه‌و سه‌رده‌مه‌ ئه‌مانه‌ بوون(عه‌بدوڵڵا جاف، له‌تیف زه‌نگنه‌، عه‌زیزی‌ كاكه‌ حه‌مه‌ و جه‌لال قه‌ره‌داخی‌ كه‌ ئێستا خانه‌نشینه‌ له‌ هه‌ولێره‌) ئه‌مانه‌ سه‌رپه‌رشتی‌ ئیشه‌كانیان ده‌كرد و ئێمه‌ش هاوكاریمان ده‌كردن.
له‌ كه‌ركوك هیچ پێكدادانێك دروست نه‌بوو، چونكه‌ ڕكابه‌ری‌ ترمان هه‌بوو، بگره‌ له‌ كه‌ركوك پارتی‌ و شیوعییه‌كان زۆر له‌یه‌كه‌وه‌ نزیك بوون له‌ ئیشوكاری‌ ڕۆژانه‌.
ئێمه‌ حزبێكی‌ نه‌ته‌وه‌یی‌ پێشكه‌وتووخوازبووین له‌ حه‌قیقه‌تیشدا وابوو تا ئه‌و سه‌رده‌مه‌ش له‌ په‌یڕه‌و و پرۆگرامی‌ پارتیدا(ئه‌فكارمان ماركسی‌-لینینی‌) بوو.
ئێمه‌ بانگه‌شه‌ی‌ ئه‌وه‌مان نه‌ده‌كرد نوێنه‌رایه‌تی‌ چه‌پ و شیوعییه‌كان ده‌كه‌ین، ئێمه‌ ده‌مانوت كوردیش میلله‌تێكه‌ وه‌ك میلله‌ته‌كانی‌ جیهان حه‌قی‌ مافی‌ چاره‌نووسی‌ خۆمان هه‌یه‌.
كێشه‌كه‌مان ئه‌وه‌ بوو ئه‌وان ده‌یانوت عیراق یه‌كه‌ و جیاوازی‌ نییه‌، ئه‌وه‌ مه‌سه‌له‌ی‌ ئه‌ساسیمان بوو كه‌ مشتومڕمان هه‌بوو له‌ ڕووی‌ فكرییه‌وه‌.
هه‌روه‌ها ئه‌وان ده‌یانوت نوێنه‌ری‌ هه‌موو عیراقین، ئێمه‌ ده‌مانوت ئاخر نوێنه‌ری‌ هه‌موو عیراقن جیاوازی‌ هه‌یه‌ عه‌ره‌بی عیراق وه‌زعی‌ باشتره‌ له‌ كورد و كورد مافه‌كانی‌ به‌ ده‌ست نه‌هێناوه‌ ئه‌بێت بازێك بدات و وه‌ك عه‌ره‌بی‌ لێ بێت ئه‌و بازه‌ ئێمه‌ پێی‌ ده‌ده‌ین.
داده‌نیشتین و گفتوگۆی‌ جددیمان ده‌كرد له‌سه‌ر مسته‌وای‌ سه‌ره‌وه‌.
فكری‌ پارتی‌ ئه‌و سه‌رده‌مه‌ له‌سه‌ر هه‌ندێك موته‌فیق بوو وه‌ك مه‌سائیلی‌ له‌سه‌ر ئاستی‌ ده‌ره‌وه‌دا له‌سه‌ر ته‌به‌قات له‌سه‌ر ئه‌مه‌ هیچ مه‌شاكیلییه‌كمان نه‌بوو، له‌سه‌ر مه‌سه‌له‌ی‌ كورد ئایا حه‌قی‌ چاره‌نووسی‌ هه‌یه‌ یان نا.
مامۆستا ئیبراهیم ئه‌حمه‌د و مام جه‌لال له‌سه‌ریان ده‌نووسی‌، به‌ڵام له‌گه‌ڵ شیوعیدا نه‌گه‌یشته‌ ململانێیه‌كی‌ سه‌خت كه‌ ببینه‌ دوژمنی‌ یه‌ك و هه‌ندێكجار ده‌مه‌قاڵه‌مان ئه‌بوو، به‌ڵام یه‌كمان ده‌گرته‌وه‌.
تا ساڵی‌ 1962 مه‌ترسی‌ جددی‌ نه‌بوو له‌سه‌ر ئێمه‌ومانان، له‌وه‌ به‌دواوه‌ چاودێریكردن ده‌ستی‌ پێكرد و له‌ هاوینی‌ 1963دا ئیتر ناچاربووین هه‌ڵبێین و په‌یوه‌ندی‌ بكه‌ین به‌ شۆڕشی‌ چه‌كدارییه‌وه‌.
پێویستی‌ نه‌ده‌كرد بچینه‌ شاخ، چونكه‌ هه‌موو ناوچه‌كان ئازادكراوبوون جگه‌ له‌ شاره‌كان نه‌بێت.
ساڵی‌ 1963 به‌ ئاشكرا هێرشی‌ حكومه‌ت ده‌ستیپێكرد و بڕیاریدا هیچ مافێك نه‌دا به‌كورد.
حكومه‌ت ئیعلانی‌ كرد ئه‌وه‌ قبوڵ ناكات و گه‌شتێك ده‌كات له‌ كوردستاندا به‌و سه‌یرانه‌ هه‌موو كورده‌ عاسییه‌كان ڕاوده‌نێت، به‌ڵام هه‌موو ناوچه‌كان به‌ده‌ستمانه‌وه‌ بوو و ته‌نها شاره‌كان به‌ده‌ست حكومه‌ته‌وه‌ بوو، ناوبه‌ناو حه‌مه‌لاتی‌ عه‌سكه‌ری‌ ده‌كرد بۆ سوتاندنی‌ هه‌ندێك گوند.
یه‌كێك له‌و حه‌ملانه‌ له‌ حوزه‌یرانی‌ 1963دا كردی‌ فه‌وجێك و ڕه‌تڵێكی‌ ده‌بابات و مه‌دفه‌عی‌ و ته‌یاره‌ی‌ هێنا له‌ كفرییه‌وه‌ ده‌رچوو بۆ سه‌رقه‌ڵا، له‌و شه‌ڕدا ئێمه‌ به‌شداریمان كرد تا نیوه‌ڕۆ به‌رگریمان كرد چه‌ند پێشمه‌رگه‌یه‌ك شه‌هید بوو ئه‌وه‌ شه‌ڕی‌ قاتی‌ كفری‌ یه‌كه‌م بوو.
بۆ شه‌ڕی‌ دووه‌م ژماره‌یه‌كی‌ زۆر پێشمه‌رگه‌ تێدا شه‌هید بوو و من له‌ شه‌ڕی‌ دووه‌مدا به‌شدار نه‌بووم.
ناوچه‌كه‌ ئازادكراو بوو، هه‌ركه‌سه‌ له‌ ماڵی‌ خۆی‌ بوو، ئه‌وه‌ی‌ كادر بوایه‌ ده‌گه‌ڕا و خه‌ڵكی‌ ڕێكده‌خست و له‌ناو پێشمه‌رگه‌دا ته‌واجودی‌ هه‌بوو، كه‌ شه‌ڕ بووایه‌ باربووی‌ كۆ ده‌كرده‌وه‌ وه‌ك لێفه‌، پاره‌ و فیشه‌ك و یارمه‌تی‌ برینداری‌ ده‌دا.
له‌ دوای‌ ساڵی‌1963وه‌ ئاراسته‌ی‌ سیاسی‌ تۆ چۆن ده‌بێت و له‌ڕووی‌ ئه‌رك و به‌رپرسیارێتییه‌وه‌ ده‌چیته‌ چی‌ قۆناغێكی‌ تری‌ سیاسیه‌وه‌؟
له‌سه‌ره‌تای‌ 1963وه‌ تا مانگی‌ ئه‌یلول وه‌زعێكی‌ زۆر ناخۆش و ناهه‌مووار بوو، هێرشه‌كانی‌ حكومه‌ت به‌رده‌وام بوو بۆ سه‌ر كوردستان و گه‌رمیان و هه‌موو ڕۆژێك ته‌یاره‌ بۆردومانی‌ گوندێكی‌ ده‌كرد و چه‌ندین شه‌ڕ ڕوویدا.
له‌ هه‌موو كوردستان خه‌ڵكی‌ كورد به‌ڕاستی‌ به‌رگری‌ كرد دواجار گونده‌كان به‌جێهێشتبوو كه‌س ده‌ستی‌ لێ‌ نه‌ده‌دا و خه‌ڵك ئه‌مین بوو له‌سه‌ر ماڵی‌ خۆی‌.
لێپرسراو جێگای‌ متمانه‌ی‌ خه‌ڵك بوو و له‌ڕیزی‌ پێشه‌وه‌ بوو.
خه‌ڵك لێپرسراوی‌ عه‌سكه‌ری‌ و سیاسی‌ خۆشده‌ویست، نه‌مبیستووه‌ ڕۆژێك له‌ ڕۆژان جیاوازییه‌ك بكه‌وێته‌ نێوان لێپرسراوێك و خه‌ڵك.
زۆرجار پێویستمان به‌ شه‌ڕكه‌ر ده‌بوو خه‌ڵكه‌كه‌ خۆیان ده‌هاتن به‌ تفه‌نگی‌ خۆیان به‌ فیشه‌كی‌ خۆیان و به‌ خواردنی‌ خۆیان شه‌ڕیان ده‌كرد، یانی‌ خه‌ڵك به‌ موقابیل شه‌ڕی‌ نه‌ده‌كرد و قه‌ناعه‌تی‌ پێی‌ هه‌بوو.
ئه‌و ساڵه‌ به‌ ناڕه‌حه‌تی‌ تێپه‌ڕی‌ و له‌ تشرینی‌ یه‌كه‌مدا بوو عه‌بدولسلام عارف كوده‌تایه‌كی‌ كرد به‌سه‌ر به‌عسییه‌كاندا و ئه‌و حه‌ره‌س قه‌ومییه‌ی‌ لابرد و خۆی‌ هاته‌ سه‌ر حكوم و گفتوگۆیه‌ك كه‌وته‌ نێوان بزووتنه‌وه‌ی‌ كوردی‌ و حكومه‌تی‌ عیراق.
له‌و گفتوگۆ و ورده‌كارییانه‌دا لێكترازان و لێكنه‌گه‌یشتن دروستبوون له‌ ناو بزوتنه‌وه‌ی‌ كوردیدا.
به‌ڕاستی‌ ماوه‌یه‌ك بێزار بووم له‌و خیلافاتانه‌ و به‌ هه‌موو لایه‌كم وت كارتان له‌گه‌ڵ ناكه‌م.
به‌ڵام له‌ 64 و 65دا بێزار بووم له‌وه‌ی‌ بزووتنه‌وه‌ی‌ ڕزگاریخوازی‌ كورد له‌نێوان یه‌كدا توشی‌ ئه‌وه‌ بوون، ئه‌و كاته‌ش هه‌ر مفه‌وه‌زات و نیمچه‌ ئاشتی‌ له‌نێوان حكومه‌ت و ئه‌واندا هه‌بوو تا ساڵی‌ 1965 ئیتر به‌یانێك بڵاوكرایه‌وه‌ له‌لایه‌ن سه‌ركردایه‌تی‌ شۆڕشه‌وه‌ كه‌ ئاشتبوونه‌وه‌یه‌كی‌ كاتی‌ ڕوویداوه‌ ئه‌وانه‌ی‌ وه‌زیفه‌یان هه‌یه‌ ده‌توانن بگه‌ڕێنه‌وه‌ سه‌ر كاری‌ خۆیان.
ئێمه‌ له‌ زمنی‌ وه‌جبه‌یه‌ك بووین كه‌ مامۆستا بووین وازمان له‌ مامۆستایه‌كه‌مان هێنابوو و هاتبووینه‌ ده‌ره‌وه‌ و گه‌ڕاینه‌وه‌ سه‌ر وه‌زیفه‌كه‌ی‌ خۆمان و من له‌ سه‌رقه‌ڵا دامه‌زرام وه‌ك مامۆستا  و دواتر بووم به‌ به‌ڕێوه‌به‌ری‌ قوتابخانه‌ی‌ سه‌رقه‌ڵا.
هیچ مامه‌ڵه‌یه‌كی‌ خراپی‌ نه‌كرد له‌گه‌ڵمان، چونكه‌ رێككه‌وتن كرابوو له‌گه‌ڵ سه‌ركردایه‌تی‌ شۆڕشدا و بڕیاردرا ئه‌و فه‌رمانبه‌رانه‌ی‌ له‌ڕیزی‌ شۆڕش بوون بۆیان هه‌یه‌ بگه‌ڕێنه‌وه‌، واته‌ ته‌سلیمبوونه‌وه‌ نه‌بوو، ده‌ره‌نجامی‌ رێككه‌وتنی‌ هه‌ردوولا بوو.
تا ساڵی‌ 67 و 68 به‌رده‌وام بوو.
له‌ 67 دووباره‌ هاوڕێ‌ كۆنه‌كانم كه‌ كاتی‌ خۆی‌ له‌ پارتیدا پێكه‌وه‌ كارمان كردبوو و چووبوونه‌ باڵی‌ مه‌كته‌بی‌ سیاسی‌ دووباره‌ هاتنه‌وه‌ سه‌ردانیان كردین له‌ گونده‌كه‌ی‌ خۆمان و داوایان لێكردم به‌شدارببمه‌وه‌ له‌ كاری‌ سیاسی‌.
سه‌ره‌تا چوومه‌وه‌ ڕیزی‌ یه‌كێتی‌ مامۆستایان و دواتریش هاوكاری‌ ئه‌وانیشم ده‌كرد به‌ هاوكارێكی‌ سیاسی‌ نه‌ك عه‌سكه‌ری‌.
ئه‌م دۆخه‌ درێژه‌ی‌ كێشا تاوه‌كو گفتوگۆ ده‌ستیپێكرد و به‌یاننامه‌ی‌ یازده‌ی‌ ئاداری‌ ساڵی‌ 1970 ده‌رچوو، ئیتر پارتی‌ دیموكراتی‌ كوردستان ده‌ستی‌ باڵا بوو و ئیعتباركرا به‌ حزبی‌ په‌سه‌ند و حزبه‌كانی‌ تر ده‌بوایه‌ یان درێژه‌ بده‌ن به‌ شه‌ڕ و شۆڕ یان ئاشتببنه‌وه‌.
له‌به‌رئه‌وه‌ واقیعێك هاته‌ پێشه‌وه‌ سه‌رله‌نوێ‌ ئاشتبووینه‌وه‌ و بۆ ئه‌و مه‌به‌سته‌ كۆنگره‌یه‌ك كرا له‌ ئاداری‌ 1971 له‌ به‌غدا و من ده‌عوه‌ت كرام بۆ ئه‌و كۆنگره‌یه‌.
ئه‌وانه‌ی‌ كه‌ ده‌عوه‌ت كرابوون هه‌موویان هاتبوون زۆربه‌ی‌ ئه‌و كه‌سانه‌ی‌ كه‌ له‌ بیرمن (كاك نه‌وشیروان، مامۆستا ئیبراهیم ئه‌حمه‌د، دكتۆر فواد، عه‌لی‌ عه‌سكه‌ری‌، كمال فواد، شازاد سائیب و حه‌مه‌ی‌ فه‌رج و.. هتد )، ناوه‌كان زۆرن نزیكه‌ی‌ 200كه‌س ده‌بوون.
به‌نیسبت گه‌رمیانه‌وه‌ من و كاك عومه‌ر ئه‌حمه‌د و مامۆستا عومه‌ر گلی‌ و بله‌ هه‌لك ده‌عوه‌تكرابوین بۆ ئه‌و كۆنگره‌یه‌ له‌ شه‌قامی‌ فه‌له‌ستین كۆنگره‌كه‌مان كرد بۆ ئه‌وه‌ی‌ دراسه‌تی‌ ئه‌وه‌ بكه‌ین چۆن ئه‌و باڵه‌ له‌گه‌ڵ پارتی‌ دیموكراتی‌ كوردستاندا به‌ته‌واوی‌ ئاشتبێته‌وه‌ و بزووتنه‌وه‌ی‌ كوردی‌ ئه‌و درزه‌ی‌ تێدا نه‌مێنێت.
پێموایه‌ جه‌له‌سه‌ی‌ كۆبونه‌وه‌ی‌ یه‌كه‌م له‌ شوباتی‌ 1971دا كرا كۆبونه‌وه‌ی‌ دووه‌م له‌ ئاداردا كرا و كۆتاییهات به‌ڕێككه‌وتن له‌گه‌ڵ باڵی‌ پارتی‌ دیموكراتی‌ كوردستاندا و باڵی‌ مه‌كته‌بی‌ سیاسیی ئیستیعاب كرا له‌ ناو پارتیدا.
ئێمه‌ له‌ زمنی‌ ئه‌و خه‌ڵَكانه‌ بووین و من و هه‌ردوو مامۆستا عومه‌ر بووین به‌ ئه‌ندامی‌ ناوچه‌ی‌ كفری‌ و كاك ئیبراهیم بوو به‌ ئه‌ندامی‌ ڕێكخراو.
مامۆستا ئیبراهیم ئه‌حمه‌د، مام جه‌لال و عه‌لی‌ عه‌سكه‌ری‌ و عومه‌ر مسته‌فا چوون بۆ سه‌ره‌وه‌ بۆلای‌ جه‌نابی‌ مه‌لا مسته‌فا له‌وێ مانه‌وه‌ ئێمه‌ش له‌ لقه‌كان و ناوچه‌كان ده‌ستمانكرده‌وه‌ به‌كاری‌ خۆمان.
ئه‌و كۆنگره‌ سه‌ره‌تای‌ هه‌بوو، به‌یانی‌ یازده‌ی‌ ئادار ده‌رچوو و به‌شێك له‌ ویست و داخوازی‌ خه‌ڵكی‌ كوردستانی‌ تێدا بوو، یانی‌ پێشتر گه‌ر موبه‌ڕیڕێك هه‌بووایه‌ بۆ ئه‌وه‌ی‌ ئێمه‌ شه‌ڕی‌ یه‌كتری‌ بكه‌ین، ئه‌وه‌ نه‌مابوو.
له‌ به‌یانی‌ یانزه‌ی‌ ئاداردا هاتبوو له‌ ماوه‌ی‌ (4)ساڵدا حوكمی‌ زاتی‌ ده‌درێت به‌ كورد و هه‌ڵبژاردن ده‌كرێت، خه‌ڵكی‌ كورد پێی‌ خۆشنه‌بوو كورد-كورد بكوژێت و ئه‌وه‌ی‌ باشبوو پێشتر له‌ سه‌ره‌تاوه‌ ئه‌توت حكومه‌ت مافمان ناداتێ‌، به‌یانی‌ یازده‌ی‌ ئادار ده‌رچوو چی‌ ده‌كه‌ن بۆ یه‌كتری‌ ده‌كوژن و ڕێككه‌ون.
دووه‌میش خه‌ڵكی‌ خێرخوا كه‌وتبوونه‌ نێوان خوالێخۆشبوو مه‌لا مسته‌فا و مامۆستا ئیبراهیم ئه‌حمه‌د.
مه‌لا مسته‌فاش وتبووی‌ باشه‌ بابه‌یه‌كه‌وه‌ بین و زۆرترین خه‌ڵكیش پێی‌ باش بوو ئه‌و ڕێككه‌وتنه‌ زۆرتر خه‌ڵكی‌ قه‌وائیدی‌ باڵی‌ مه‌كته‌بی‌ سیاسی‌ ئێمه‌ زۆرمان پێباش بوو كه‌ ئه‌و ناخۆشییه‌ نه‌مێنێت.
من به‌ڕێككه‌وتنێكی‌ گرنگم ده‌زانی‌، چونكه‌ بۆ یه‌كه‌مجار بوو به‌و شێوه‌ ڕوونه‌ ده‌وڵه‌تی‌ مه‌ركه‌زی‌ عیراق دان بنێت به‌و بوونی‌ كورددا و ئاماده‌یی‌ نیشان بدات له‌ داهاتودا كورد شاد بێت به‌ حوكمی‌ زاتی‌.
بۆ ئه‌و قۆناغه‌ به‌ به‌رهه‌مێكی‌ باشی‌ ده‌زانم بۆ میلله‌ته‌كه‌ی‌ خۆمان، ئه‌گه‌ر حكومه‌تی‌ عیراق جێبه‌جێی بكردایه‌ و فێڵی‌ نه‌كردایه‌ و هه‌ندێك هه‌ڵه‌ نه‌بووایه‌ له‌لایه‌ن ئێمه‌شه‌وه‌ بێگومان ئه‌نجامێكی‌ باشی‌ ده‌بوو.
زۆریی‌ خه‌له‌لی‌ به‌عس بوو كه‌ باوه‌ڕی‌ نه‌مابوو به‌رێككه‌وتنه‌كه‌ و به‌هێزیش بووه‌وه‌.
عاده‌تی‌ شۆڤێنیه‌ت و ده‌سه‌ڵاتی‌ مه‌ركه‌زی‌ عیراقی‌ وابوو "تائێستاش ئه‌و مه‌ترسییه‌ هه‌یه‌ كه‌ به‌هێزبن پاشگه‌ز ده‌بنه‌وه‌ له‌ جێبه‌جێكردنی‌ به‌ڵێنه‌كانیان" به‌شی‌ زۆری‌ جێبه‌جێنه‌كردنی‌ به‌یانی‌ یازده‌ی‌ ئازار به‌ ئۆباڵی‌ حكومه‌تی‌ عیراق بوو.
پرسی‌ كه‌ركوك پێموایه‌ به‌شێوه‌یه‌كی‌ مه‌تاتی‌ هه‌ڵگیرابوو بۆ جۆره‌ ئیستفتایه‌ك و لای‌ ئێمه‌وه‌ وامانده‌زانی‌ كه‌ به‌یاننامه‌ی‌ یازده‌ی‌ ئازار جێبه‌جێ بكرێت ده‌كه‌وێته‌ سه‌ر كوردستان.
لاموایه‌ زۆر روون نه‌بووه‌، لای‌ حكومه‌ت بڕیاری‌ داوه‌ كه‌ كه‌ركوك نه‌دات، به‌ڵام ئیعلانی‌ نه‌كردووه‌ لای ئێمه‌ش قه‌ناعه‌تمان وابووه‌ كه‌ركوك هی‌ خۆمانه‌، به‌ڵام زۆر به‌رچاومان روون نییه‌ بۆ حه‌قیقه‌ت و بۆ مێژوو بیڵێم قیاده‌ی‌ بزووتنه‌وه‌ی‌ كوردی‌ ئه‌و كاته‌ سوور بوو له‌سه‌ر ئه‌وه‌ كه‌ركوك ده‌بێت به‌شێك بێت له‌ كوردستان به‌ڕاده‌یه‌ك له‌ یه‌كێك له‌ بڕگه‌كاندا حكومه‌ت داوای كرد كه‌ركوك دابه‌ش بكرێت، یانی‌ چه‌می‌ خاسه‌ بكرێت به‌ سنوور سه‌ركردایه‌تی‌ شۆڕشی‌ كورد ڕازی‌ نه‌بوو و وتی‌ كه‌ركوك هه‌مووی‌ كوردستانه‌.
له‌به‌رئه‌وه‌ پێموایه‌ پێداگیرییه‌ك هه‌بووه‌، به‌ڵام پێداگیرییه‌ك له‌ چوارچێوه‌یه‌كی‌ به‌رنامه‌ بۆ داڕێژراو و ڕێكوپێكدا نه‌بوو.
جه‌نابت چۆن له‌و پێشنیاره‌ی‌ حكومه‌تی‌ عیراقت ده‌ڕوانی‌ بۆ دابه‌شكردنی‌ كه‌ركوك؟ باش نه‌بوو ئه‌گه‌ر ئه‌وكات نیوه‌ی‌ كه‌ركوكمان وه‌ربگرتایه‌ته‌وه‌ و له‌ قۆناغه‌كانی‌ دوای‌ ئه‌وكاتیشدا نیوه‌كه‌ی‌ تری‌؟
پێموانییه‌ دابه‌شكردنی‌ كه‌ركوك له‌هیچ سه‌رده‌مێكدا له‌ قازانجی‌ كوردا بێت.
بۆ ئێستا پێموایه‌ موباده‌ره‌مان له‌ ده‌ستده‌رچوو، له‌كاتی‌ ئازادكردنی‌ عیراقدا ده‌مانتوانی‌ ده‌ستپێشخه‌ریی بكه‌ین كه‌ خۆی‌ ده‌بینێته‌وه‌ له‌: بوونی‌ یه‌ك هه‌ڵوێستی‌ كورد، ده‌بوایه‌ هه‌ڵوێستێكی‌ قه‌ومی‌ هه‌بووایه‌ نه‌ك هه‌ڵوێستێكی‌ حزبی‌.
ئێمه‌ هه‌ڵوێستێكی‌ حزبیمان هه‌بوو و خه‌ڵكه‌كه‌شمان ئازادكرد به‌كه‌یفی‌ خۆی‌ چۆن هه‌ڵسوكه‌وت ده‌كات و هه‌ڵوێستێكی‌ ناته‌ندروست كرا له‌گه‌ڵ غه‌یری‌ ناكورددا.
ته‌جروبه‌یه‌كی‌ خراپمان پیشاندا كه‌ كورد حكومڕانی‌ بكات له‌و شاره‌دا.
ئه‌مه‌ یه‌كێك بوو له‌ هۆكاره‌كان.
خه‌ڵكی‌ غه‌یره‌ كورد و كوردی‌ ڕه‌سه‌نی‌ كه‌ركوكیشم بینیووه‌ باسی‌ كردووه‌ و ده‌ڵێت ئێوه‌ هاتنه‌ كه‌ركوك به‌ڕاستی‌ شه‌رمه‌زارتان كردین له‌ هه‌ڵسوكه‌وت له‌ حكومڕانی‌ خه‌ڵكی‌.
واتانكردووه‌ به‌ فه‌رمانبه‌ر و لێپرسراو و ئه‌و ڕووه‌گه‌شه‌ی‌ كوردی‌ نیشان نه‌دا.
باشه‌ ئه‌گه‌ر خه‌ڵكی‌ كورد وامان پێ‌ بڵێت، ئه‌ی‌ توركمان و عه‌ره‌بێك چیت ده‌ڵێن.
بۆ پێش پرۆسه‌ی‌ ئازادی‌ عیرق، سه‌ركردایه‌تی‌ حزبه‌ كوردییه‌كان نه‌گه‌یشتنه‌ گه‌ڵاڵه‌كردنی‌ پرۆژه‌یه‌ك وه‌ك په‌یماننمایه‌ك بۆ چۆنێتی‌ مامه‌ڵه‌كردنێكی‌ ته‌ندروست له‌گه‌ڵ كه‌ركوكدا بكه‌ن؟
تورك مه‌سه‌لێكی‌ هه‌یه‌ ده‌ڵێت "كورد هه‌میشه‌ خۆزگه‌ به‌ عه‌قڵی‌ ساڵێك پێشتر ده‌خوازێت".
من عه‌رزم كردیت ئێمه‌ له‌ پرۆسه‌ی‌ ئازادكردنی‌ كه‌ركوكدا به‌رنامه‌یه‌كی‌ نه‌ته‌وایه‌تی‌ و ستراتیژیمان نه‌بوو و ئێستا كاته‌كه‌ به‌سه‌رچوو.
چه‌ند ساڵێك پێش ئێستا له‌گه‌ڵ هه‌ندێك ڕۆشنبیر باسی‌ كه‌ركوكمان كرد، من له‌وێ‌ وتومه‌ ئه‌گه‌ر كورد له‌ سه‌ره‌تاوه‌ پێداگیری‌ بۆ ئه‌وه‌ی‌ كه‌ركوك ببێته‌ هه‌رێمێكی‌ سه‌ربه‌خۆ، قازانج ده‌كات و هیچ زیان ناكات له‌وه‌ی‌ كه‌ركوك هه‌رێمێكی‌ سه‌ربه‌خۆ بێت.
روونی‌ ده‌كه‌مه‌وه‌ بۆ قازانجمانه‌، به‌ڵام تازه‌ بۆ ئێستانا.
كه‌ركوكی‌ لیوای‌ كه‌ركوك نه‌ك كه‌ركوكه‌ بچكۆله‌كه‌ی‌ ئێستا.
لیوای‌ كه‌ركوك به‌ چه‌مچه‌ماڵ، كه‌لار، حه‌ویجه‌ و دوزه‌وه‌ هه‌رێمێكی‌ سه‌ربه‌خۆ دروستبكرایه‌، كورد ئه‌مه‌ی‌ بكردایه‌ته‌ به‌رنامه‌ی‌ خۆی‌ كه‌ جگه‌ له‌ هه‌رێمی‌ كوردستان هه‌رێمێكی‌ تری‌ هه‌بێ‌، په‌رله‌مانه‌كه‌ی‌ هه‌رێمی‌ كه‌ركوك زۆرینه‌ی‌ كورد ده‌بوو و نوێنه‌ری‌ له‌ حكومه‌تی‌ ناوه‌ندیدا زۆرینه‌ی‌ كورد ده‌بوو و خه‌ڵكیشمان لێ زویر نه‌ده‌بوو نه‌ توركمان و نه‌ عه‌ره‌ب.
ئه‌وكات كورد دوو هه‌رێمی‌ ده‌بوو له‌ عیراقی‌ نوێدا.
له‌ هه‌رێمی‌ دووه‌مدا كه‌ كه‌ركوكه‌ زۆرینه‌ كورد ده‌بوو، ئه‌گه‌ر له‌ ئاینده‌دا حوكمی‌ باشت بكردایه‌، ئه‌و هه‌رێمه‌ش ده‌بووه‌ هه‌رێمێكی‌ كوردی‌ و 100% توركمان و عه‌ره‌به‌كانیش پشتگیرییان ده‌كردین.
ئه‌وكاتت توركمان ده‌یووت بۆ له‌ عیراقدا نه‌ته‌وه‌ی‌ پێنجه‌م بم بۆ له‌ هه‌رێمێكدا نه‌ته‌وه‌ی‌ دووه‌م نه‌بم.
ئه‌مه‌شم باسكردووه‌ له‌ زۆر شوێن.
به‌ڵێ‌.
ئه‌مریكا و عه‌ره‌بیش ڕازی‌ ده‌بوون ناڵێم به‌ ئاسانی‌، به‌ڵام به‌رنامه‌یه‌كی‌ گونجاو بوو و ته‌نها دیدی‌ به‌رته‌سك و به‌رژه‌وه‌ندی‌ ته‌سكی‌ حزبایه‌تی‌ وایكرد ئه‌و ستراتیژه‌ سه‌رنه‌كه‌وێت.
نه‌خێر كاته‌كه‌ی‌ به‌سه‌رچوو.
ئێستا نه‌یارانی‌ كورد قبوڵی‌ ناكه‌ن، به‌ڵام ئه‌وكاته‌ قبوڵ ده‌كرا.
ئێستا كه‌ركوكی‌ بچوك كراوه‌ته‌وه‌ و ئیحتیماله‌ ئه‌وانی‌ تر زۆرینه‌بن.
منیش قبوڵم نییه‌ كه‌ركوكی‌ ئێستا هه‌رێمێكی‌ سه‌ربه‌خۆ بێت.
چار نییه‌ تازه‌ كورد ده‌بێت له‌ سه‌ر جێبه‌جێكردنی‌ 140 پێداگیری‌ بكات، هه‌وڵبدات زۆرترین ده‌نگ به‌ده‌ستبهێنێت، به‌ڵكو ده‌نگی‌ زۆرینه‌ به‌ده‌ستبهێنین و كه‌ركوك بگه‌ڕێته‌وه‌ سه‌ر هه‌رێمی‌ كوردستان .
له‌ دنیادا راپرسی‌ هه‌ر هه‌بووه‌، ئه‌وه‌تا باشووری‌ سودان راپرسی‌ ده‌كات و چاره‌نووسی‌ وڵاتێك نه‌ك شارێك ده‌ده‌نه‌ ده‌ست راپرسی‌.
من له‌گه‌ڵ ئه‌وه‌ نیم راپرسی‌ نه‌كرێت، راپرسی‌ ته‌نها شه‌رعیه‌تێكه‌ ئه‌درێته‌ ئیجرائاتی‌ نێوده‌وڵه‌تی‌ و خه‌ڵكی‌ عیراق و كورد به‌ یاسا و به‌ ویستی‌ خه‌ڵكه‌كه‌ به‌ره‌و چاره‌سه‌ر ده‌بات.
ئه‌و ته‌عه‌سوبه‌ نه‌ته‌وه‌ییه‌ كه‌ هه‌ندێك كه‌س په‌یڕه‌وی‌ لێكردووه‌ له‌ كه‌ركوكدا هاوڵاتیانی‌ كه‌مه‌ نه‌ته‌وه‌كانی‌ تری‌ بێزار كردووه‌، بۆیه‌ كوردی‌ ناوێت.
به‌ڕوونی‌ پێت ده‌ڵێم تۆ بڕۆیت له‌ كه‌ركوكدا خانوی‌ توركمان یان عه‌ره‌بێك داگیربكه‌یت و لێی‌ بنووسیت ئه‌مه‌ بۆ فڵانه‌كه‌سه‌ ئه‌مه‌ كارێكی‌ دروست نییه‌.
یان بڕۆیت ئۆتۆمبێلێكی‌ عه‌ره‌ب و توركمانیه‌ك داگیربكه‌یت به‌ ئیعتیباری‌ ئه‌وه‌ی‌ تۆ كوردیت ئه‌مه‌ كارێكی‌ كوشنده‌یه‌.
هه‌ندێك خه‌ڵكی كورد و توركمان و عه‌ره‌بیش ده‌ناڵێنن و زه‌ویان داگیركراوه‌ بێ‌ یاسا، تۆ بته‌وێت فه‌رمانڕه‌وابیت ده‌بێ یه‌كسانی‌ دروست بكه‌یت و وێنه‌یه‌كی‌ جوان بده‌یته‌ خه‌ڵكه‌كه‌ به‌بێ‌ جیاوازی‌ له‌نێوان كورد و عه‌رب و توركمان.
له‌ به‌هاری‌ ساڵی‌ 1974ه‌وه‌ حكومه‌ت ئاماده‌ییه‌كی‌ ته‌واوی‌ هه‌بوو بۆ شه‌ڕكردن و پاشگه‌ز بوویه‌وه‌، سه‌رئه‌نجام ئه‌نجومه‌نێكی‌ ته‌شریعی‌ كارتۆنی‌ دانا و ماوه‌یه‌ك ئه‌مین عامی‌ دانا له‌وانه‌ی‌ خۆیان و شۆڕشی‌ ناچاركرد كه‌ ئیجباری‌ مقاوه‌مه‌ بێت.
من ناڵێم هه‌موو شته‌كانی‌ شۆڕش ڕاست و دروست بوو، به‌ڵام وه‌ك ئه‌وه‌ی‌ به‌یانی‌ ئادار زۆربه‌ی‌ سیاسه‌تی‌ حكومه‌ت ویستی‌ پێچه‌وانه‌ی‌ ئه‌وه‌ چی‌ بوێت بیسه‌پێنێت.
هه‌ر ئه‌وكاته‌ حكومه‌تی‌ به‌عس رێككه‌وتننامه‌یه‌كی‌ عه‌سكه‌ری‌، مالی‌ و سیاسی‌ له‌گه‌ڵ یه‌كێتی‌ سۆڤیه‌تی‌ جاران ئیمزا كرد و كۆمه‌كێكی‌ زۆری‌ له‌ یه‌كێتی‌ سۆڤێت وه‌رگرت.
پێشتریش شه‌ڕه‌ نووسینی‌ ڕۆژنامه‌ زۆر بوو له‌نێوان پارتی‌ و حكومه‌تی‌ عیراقی‌.
رۆژنامه‌ی‌ سه‌وره‌ شتی‌ ده‌نووسی‌ و (تێ‌خی) وه‌ڵامی‌ ده‌دایه‌وه‌.
له‌سه‌ر به‌یانی‌ یازده‌ی‌ ئادار ته‌فسیری‌ جیاواز هه‌بوو، ئه‌وان جۆره‌ ته‌فسیر و ئێمه‌ش به‌جۆرێكی‌ تر ته‌فسیرمان ده‌كرد.
سه‌رئه‌نجام حكومه‌ت هیچ ئاماده‌ییه‌كی‌ نیشان نه‌دا كه‌ به‌ڵێنه‌كانی‌ خۆی‌ جێبه‌جێبكات.
پیلانگێڕییه‌كی‌ هاوبه‌شی‌ نێوان ئێران و عیراق و ئه‌مریكاش ده‌ستی‌ تێدا هه‌بوو به‌وه‌ی‌ عیراق و جه‌زائیر موقابیل به‌وه‌ی‌ شه‌تولعه‌رب و هه‌ندێك كێشه‌ی‌ نێوان ئێران و عیراق چاره‌سه‌ر بكرێت له‌سه‌ر حسابی‌ دۆزی‌ كورد.
من باسی‌ خۆمت بۆ ده‌كه‌م.
ئه‌و كاته‌ له‌ (چوار كڵاو) به‌رپرسی‌ ناوچه‌ی‌ كفری‌ بووم و به‌تالوێنی‌ كفری‌ و دوز ملازم عه‌لی‌ بوو ئێستاش ماوه‌ له‌ هۆڵه‌ندایه‌ به‌ ئێمه‌ و به‌ به‌تالوێنه‌وه‌ 700پێشمه‌رگه‌ ده‌بووین، زۆر په‌یوه‌ندیمان هه‌بوو به‌ براده‌رانی‌ به‌تالوێنی‌ ئه‌و ناوچانه‌وه‌ و به‌رپرسی‌ لقی‌ ئه‌و كاته‌ عه‌لی‌ سنجاری‌ بوو، لقی‌ (5) چه‌ند ناوچه‌یه‌كی‌ به‌ڕێوه‌ده‌برد له‌وانه‌ ناوچه‌ی‌ كفری‌، سیروان و خانه‌قین.
مامۆستا محه‌مه‌د فاتیح به‌رپرسی‌ ناوچه‌ی‌ سیروان(كه‌لار) بوو و ئێستا له‌ هه‌ولێره‌.
پاش بڵاوبوونه‌وه‌ی‌ هه‌واڵه‌كه‌، به‌یانییه‌كه‌ی‌ له‌گه‌ڵ كۆمه‌ڵێك گه‌نجدا ڕۆیشتین بۆ لقی‌ 5 سه‌ردانی‌ عه‌لی‌ سنجاریمان كرد بزانین هه‌ڵوێستی‌ چییه‌؟ هێز، چه‌ك، ئازوقه‌مان هه‌بوو، سه‌رته‌ك و بێلوله‌ پڕ بوو له‌ ته‌قه‌مه‌نی‌ و به‌نزین و خۆمان ئاماده‌كردبوو بۆ شه‌ڕی‌ درێژخایه‌ن.
ئێمه‌ وه‌ك خه‌ڵكێكی‌ دڵگه‌رم و كاك عه‌لی‌ حه‌زه‌ری‌ ده‌كرد ته‌بیعی‌ نه‌بوو.
عاده‌ته‌ن له‌ حاڵه‌تی‌ وادا به‌رپرس له‌ قه‌واعید حه‌زه‌ر ده‌كات.
وتمان با مقاومه‌ بكه‌ین، ئێمه‌ 700 پێشمه‌رگه‌مان له‌به‌رده‌ستدا بوو به‌ كامل ئه‌جیزه‌وه‌.
ناوچه‌كانی‌ تریش هه‌ر وابوون كاك عه‌لی‌ ئیحراج بوو، وتی‌ ئیجازه‌م بده‌ن ده‌چمه‌ قه‌سر هه‌ندێك ئیشم هه‌یه‌، سواری‌ ئۆتۆمبێله‌كه‌ی‌ بوو و رۆیشت.
ئه‌وانه‌ی‌ له‌و دانیشتنه‌دا بوون هه‌ندێكیان ماون وه‌كو: مامۆستا عومه‌ر گلی‌، كوێخا فه‌ریق و عوسمانی‌ برام و خه‌ڵكی‌ تریش بوو له‌ بیرم نین".
ئێمه‌ ئه‌وكاته‌ به‌داخه‌وه‌ وامانده‌زانی‌ قیاده‌ی‌ شۆڕش به‌ خه‌ڵكی‌ ناسراو و ناودار ده‌كرێت، یانی‌ ئه‌قڵی‌ ئێسته‌م بووایه‌ له‌گه‌ڵ ئه‌و پێشمه‌رگانه‌ به‌رده‌وام ده‌بووین و ده‌مانتوانی‌ حكومه‌تی‌ عیراق ناچاری‌ زۆر شت بكه‌ین.
چووم بۆ لای‌ كاك نه‌وشیروان مه‌ستی نه‌یده‌ناسیم، خۆم ته‌قدیم كرد و پێموت وه‌زعه‌كه‌ وایه‌، كاك نه‌وشیروان عه‌سكه‌ری‌ بوو خوا هه‌ڵناگرێت ئیستیجابه‌ی‌ نیشاندا، به‌ڵام وتی‌: كاك محه‌مه‌د هیچ ناكرێت.
ئێمه‌ مه‌به‌ستمان وابوو كه‌سێكی‌ ناودار په‌یداكه‌ین سه‌رپه‌ره‌شتیمان بكات، به‌ڵام به‌داخه‌وه‌ كه‌سمان په‌یدا نه‌كرد و گه‌ڕاینه‌وه‌ بۆ مقه‌ڕه‌كه‌ی‌ خۆمان.
ئێواره‌ مامۆستا جه‌عفه‌ر هات بۆ لامان "مامۆستا جه‌عفه‌ر وه‌ك نێردراوی‌ كۆمه‌ڵه‌ هات"، ئه‌وكاته‌ ئه‌وان كۆمه‌ڵه‌ بوون، من كۆمه‌ڵه‌ نه‌بووم.
هات وتی‌ من نێردراوی‌ كاك مه‌لا به‌ختیار و فڵان و فڵانم.
وتی‌: ئێوه‌ خه‌ڵكێكی‌ زۆرتان له‌گه‌ڵدایه‌ وه‌ره‌ ڕایانگره‌ ته‌سلیم مه‌بنه‌وه‌ ئێمه‌ شتێكمان به‌ ده‌سته‌وه‌یه‌.
وتم: هه‌رچی‌ به‌ده‌ست ئێوه‌وه‌ بێت ئێمه‌ش له‌گه‌ڵیدان به‌س مقاومه‌ بكه‌ین.
وتی‌: هه‌فته‌یه‌ك مۆڵه‌تم بده‌نێ‌.
وتم: 10 ڕۆژ نایه‌ڵم یه‌ك پێشمه‌رگه‌ خۆی‌ به‌ده‌سته‌وه‌ بدات.
ته‌بعه‌ن ئه‌بوایه‌ خه‌ڵك یان ته‌سلیمی‌ عیراق بێت یان ئێران بێت، تۆ ته‌سه‌ور بكه‌ له‌ دوو سێ‌ گوندی‌ چوار كڵاوه‌وه‌ له‌و به‌ری‌ سیروانه‌وه‌یه‌ ئه‌م هه‌موو پێشمه‌رگه‌ له‌حاڵه‌تێكی‌ ناهه‌مواردا ده‌ژی‌ ها ئه‌مڕۆ سوپای‌ عیراق دێت ها به‌یانی‌ خه‌ڵك ده‌ڕواته‌وه‌ وه‌زعێكی‌ خراپ بوو، خه‌ڵكه‌كه‌مان ڕاگرت شه‌ش حه‌وت ڕۆژی‌ پێچوو كاك جه‌عفه‌ر هاته‌وه‌ و وتی‌: هیچ ناكرێت و كه‌یفی‌ خۆتانه‌.
ئینجا هه‌ندێكی‌ لوله‌ی‌ تفه‌نگه‌كه‌ی‌ گرتوو خۆی‌ ته‌سلیمی‌ ئێران كرد، ئێمه‌ ته‌سلیمی‌ ئێران نه‌بووینه‌وه‌ و هاتینه‌وه‌ بۆ عیراق و زۆربه‌ی‌ تفه‌نگه‌كانمان له‌ بیرێكدا شارده‌وه‌.
دوایی‌ كه‌ شۆڕش دروست بوویه‌وه‌ هه‌ندێك له‌و چه‌كانه‌ سوودیان لێ‌ وه‌رگیرا.
ئێمه‌ كه‌ گه‌ڕاینه‌وه‌ نه‌فییان كردین بۆ جنوب.
من بۆ خۆم دورخرامه‌وه‌ بۆ دیوانییه‌، له‌ دیوانییه‌ دوورخرامه‌وه‌ بۆ سه‌حرای‌ (نوفه‌ر) له‌نێوان ناحییه‌ی‌ نوفه‌ر و عه‌فه‌كه‌دایه‌.
من پێشتر له‌گه‌ڵ سه‌یدا ساڵه‌ح یوسفیدا دۆستایه‌تیم هه‌بوو وه‌ك پیاوێكی‌ ڕۆشنبیر له‌ یه‌كه‌م كۆنگره‌ی‌ ئه‌دیب و نووسه‌رانی‌ كوردستان له‌ كه‌ركوك له‌ ساڵی‌ 1973یه‌كه‌مجار بینیم، بینینێكی‌ نیو كاتژمێری‌، موعجه‌ب بووم به‌ هه‌ڵسوكه‌وتی‌، ئه‌وكاته‌ ئه‌ندامی‌ مه‌كته‌بی‌ سیاسی‌ پارتی‌ بوو.
پایزی‌ 1974 پێش تێكچونی‌ شۆڕش چوومه‌ چۆمان و ناوپردان ئه‌و له‌وێ‌ ئه‌مینداری‌ گشتی‌ عه‌دل و ئه‌وقاف بوو، واته‌ وه‌زیری‌ عه‌دل و ئه‌وقافی‌ شۆڕش بوو و باره‌گاكه‌ی‌ له‌سه‌ر چه‌مه‌كه‌ بوو، له‌وێ‌ شوێنێك هه‌یه‌ پێ ده‌وترێت ئازادی‌ له‌ خواری‌ حاجی‌ هۆمه‌رانه‌وه‌یه‌، چووم سه‌ردانمكرد، ناسیمیه‌وه‌ و وتی‌: به‌خوا شه‌و ناڕۆیت و میوانی‌ من ده‌بیت.
ئه‌و شه‌وه‌ تا دره‌نگانێك گفتوگۆمان كرد زۆر له‌یه‌كتر حاڵیبووین.
ئێستاش موعجه‌بم به‌ شه‌خسیه‌تی‌ ئه‌و پیاوه‌، چونكه‌ ئه‌و شه‌وه‌ زۆر شتی‌ بۆ باسكردم له‌باره‌ی‌ شۆڕش، له‌باره‌ی‌ پێشهات و ئه‌و شتانه‌ی‌ له‌ ئاینده‌دا ده‌كرێت ڕووبده‌ن.
زۆربه‌ی‌ شته‌كانی‌ هاته‌دی‌.
ئێستاش هه‌ندێك قسه‌ی‌ هه‌یه‌ له‌بیرمه‌ بوعدێكی‌ فیكری‌ زۆر باشی‌ هه‌بوو، ئاینده‌ی‌ ده‌خوێنده‌وه‌ له‌سه‌ر ئه‌ساسی‌ ته‌حلیل نه‌ك له‌سه‌ر ئه‌ساسی‌ كه‌رامات.
هه‌ر ئه‌وه‌ش بووه‌ هۆی‌ ئه‌وه‌ی‌ یه‌كێك بم له‌ هاوكارانی‌ سه‌یدا له‌ دامه‌زراندنی‌ حزبی‌ سۆسیالیستدا.
كه‌ نه‌فی‌ كراین بۆ جنوبی‌ عیراق به‌ قاچاخیش هاتوچۆمان ده‌كرد، له‌ هاتوچۆدا كاك ساڵح و ڕه‌فیقه‌كانیم ده‌بینی‌ ئه‌وه‌ بووه‌ سه‌ره‌تای‌ دامه‌زراندنی‌ بزوتنه‌وه‌ی‌ سۆسیالیستی‌ كوردستان.
خۆی‌ سه‌ره‌تای‌ دامه‌زراندنی‌ بزووتنه‌وی‌ سۆسیالیست له‌ شاری‌ ورمێ‌ ده‌ستیپێكرد، من له‌وێ‌ نه‌بووم له‌ دانیشتنێكدا له‌نێوان كۆمه‌ڵێك كادیر و سه‌ركرده‌دا كه‌ ملیان نه‌دا به‌و واقیعه‌ تاڵه‌ی‌ كه‌ هاته‌ پێشه‌وه‌.
ئه‌مانه‌ له‌ ماڵی‌ كاك عه‌لی‌ له‌ مهاباد یان له‌ ورمێ‌ كۆبوونه‌وه‌، كاك عه‌لی‌ عه‌سكه‌ری‌  یه‌كێك بوو له‌وانه‌ی‌ كه‌ به‌شداربوون له‌و كۆبوونه‌وه‌یه‌ و خۆیان بۆیان باسكردووم ئه‌مانه‌بوون (عه‌لی‌ عه‌سكه‌ری‌، ره‌سوڵ مامه‌ند، دكتۆر خالید، عه‌لی‌ هه‌ژار و تایه‌ری‌ عه‌لی‌ والی‌ به‌گ)، جگه‌ له‌ سه‌یدا ساڵح.
ئه‌مانه‌ بیریان كردبووه‌وه‌ مقاوه‌مه‌ بكه‌ین، ته‌قریبه‌ن زۆربه‌ی‌ كه‌وادیری‌ عه‌سكه‌ری‌ شۆڕش له‌گه‌ڵ ئه‌وه‌ بوون بێنه‌وه‌ بۆ عیراق و ده‌ستپێبكه‌ن.
ئه‌وه‌ بوو یه‌ك یه‌ك و دوو دوو هاتنه‌وه‌ بۆ عیراق، هه‌ركه‌سێك چووه‌ سه‌ر كاروباری‌، به‌ڵام ئه‌وه‌ سه‌ره‌تایه‌ك بوو بۆ دروستبوونه‌وه‌ی‌ بزووتنه‌وه‌.
من یه‌كه‌مجار هاوینی‌ 1975 كه‌ ڕۆیشتم بۆ جنوب له‌ به‌غدا كاك ره‌سوڵ، كاك عه‌لی‌ عه‌سكه‌ری‌ و كاك تاهیری‌ عه‌لی‌ والی‌ به‌گم بینی‌ له‌ ئوتێلی‌ سلێمانی‌ تازه‌ له‌ شاریعی‌ جمهوری‌، له‌وێوه‌ چووینه‌وه‌ بۆ ماڵی‌ سه‌یدا ساڵح و باسی‌ ئه‌وه‌مان كرد كه‌ ئه‌و حه‌ره‌كه‌یه‌ دروست بكه‌ین و ورده‌ ورده‌ خه‌ڵك ئاماده‌ بكه‌ین پاشان ئه‌گه‌ر كرا به‌شێوه‌ی‌ ئاشتی‌ له‌گه‌ڵ حكومه‌تی‌ عیراقدا بگه‌ینه‌ نه‌تیجه‌، ئه‌گه‌ر نه‌كرا مقاومه‌ی‌ مسه‌له‌ح ده‌كه‌ین.
ئیتر ئه‌و حه‌ره‌كه‌یه‌ ورده‌ ورده‌ دروست بوو له‌ ئابی‌ 1976 یه‌كه‌م به‌یانی‌ بزووتنه‌وه‌ی‌ سۆسیالیستی‌ دیموكراتی‌ كوردستان ده‌ركرا و كۆمه‌ڵێك براده‌ر چوون بۆ شاخ وه‌ك كاك عه‌لی‌ و دكتۆر خالید و سه‌عدی‌ گچكه‌ و كاك مولازم تاهیر و سه‌ید كاكه‌ و كاك ره‌سول، كۆمه‌ڵێكیشمان ماینه‌وه‌ له‌ ناو شاردا.
له‌و ماوه‌یه‌دا نه‌خێر.
له‌ شار ئێمه‌ په‌یوه‌ندییمان به‌ مفه‌وه‌زاته‌وه‌ نه‌بوو، ڕئیی‌ خۆمان ئه‌دا به‌وان بۆ ئه‌وه‌ی‌ تووشی‌ ئه‌زیه‌ت نه‌بین.
هه‌ر هاوینه‌كه‌ی‌ 1976 ئه‌و براده‌رانه‌ی‌ كه‌ له‌پێشه‌وه‌ ناوم هێنان ورده‌ ورده‌ به‌رو دوا چوونه‌ شاخ، كاك عه‌لی‌ هێزێكی‌ گه‌وره‌ی‌ پێكه‌وه‌نا له‌ ناوچه‌ی‌ پشده‌ر و شێنێ‌ و باڵه‌ك چه‌ند شه‌ڕێكی‌ گه‌وره‌شیان كرد له‌گه‌ڵ حكومه‌تی‌ عیراقی‌.
بزووتنه‌وه‌ی‌ سۆسیالیست بۆ ئه‌وه‌ دانه‌مه‌زرا دژایه‌تی‌ پارتی‌ یان یه‌كێتی‌ بكات یان خۆی‌ به‌ به‌دیلی‌ ئه‌وان بزانێت، ئێمه‌ خۆمان به‌ به‌دیلی‌ ئه‌وان نه‌ده‌زانی‌، واماندانابوو بزووتنه‌وه‌یه‌كی‌ میانڕه‌و بین و ئه‌و شته‌ خراپانه‌ی‌ باڵه‌كانی‌ تر كردویانه‌ ئێمه‌ نایكه‌ین و عونسوری‌ خێر ده‌بین له‌ناو بزووتنه‌وه‌ی‌ كورییدا.
كاك عومه‌ر ده‌بابه‌ش له‌گه‌ڵ ئێمه‌ بوو، كه‌ هاته‌ لامان باسی‌ كرد و وتی‌ مام جه‌لال داوای‌ یه‌كێتی‌ نیشتمانی‌ ده‌كات، ئێوه‌ ڕئیتان چییه‌؟ كاك عومه‌ر نیردراوی‌ بزووتنه‌وه‌ بوو بۆ گفتوگۆ له‌گه‌ڵ مام جه‌لال له‌ سوریا به‌ڕه‌ئی‌ بزووتنه‌وه‌ ڕۆیشت، كه‌هاته‌وه‌ ئیتفاقمان كرد له‌سه‌ر ئه‌وه‌ی‌ كه‌ بزووتنه‌وه‌ش بێته‌ باڵێكی‌ سه‌ره‌كی‌ و ئه‌ساسی‌ یه‌كێتی‌ نیشتمانی‌ كوردستان.
یانی‌ باڵه‌كان پێكهاتبوو له‌ بزوتنه‌وه‌ی‌ سۆسیالیست، كۆمه‌ڵه‌ و خه‌تی‌ گشتی‌، به‌ڵام بزووتنه‌وه‌ موباله‌غه‌ نییه‌ به‌وه‌ی‌ بڵێم له‌ سه‌ره‌تاوه‌ به‌هێزترین باڵی‌ یه‌كێتی‌ بوو له‌ڕووی‌ كه‌سایه‌تی‌ سه‌ركردایه‌تییه‌كه‌ی‌ و له‌ڕووی‌ عه‌سكه‌رییه‌وه‌ باڵێكی‌ به‌هێز بوو.
بزووتنه‌وه‌ تووشی‌ چوار نه‌كسه‌ی‌ گه‌وره‌ی‌ یه‌ك له‌دوای‌ یه‌ك هات، یه‌كه‌م: روودانی‌ كاره‌ساتی‌ هه‌كاری كه‌ دوو سه‌ركرده‌ی‌ عه‌سكه‌ری‌ له‌ده‌ستدا كاك عه‌لی‌ عه‌سكه‌ری‌ و دكتۆر خالید له‌گه‌ڵ ژماره‌یه‌ك زۆری‌ پێشمه‌رگه‌ی‌ په‌رته‌وازه‌ و ته‌سلیم بوونه‌وه‌.
دووه‌م: له‌سه‌ر مسته‌وای‌ ته‌نزیمی‌ ناوخۆ دوو سه‌ركرده‌ی‌ زۆر ناسراوی‌ تێدا چوو كه‌ ئه‌وانیش عه‌لی‌ هه‌ژار و كاردۆ گڵاڵی‌ بوون.
هه‌ردووكیان بێسه‌روشوێنكران و گیران له‌ لایه‌ن ئه‌منی‌ هه‌ولێره‌وه‌.
ئه‌مه‌ دوو كاره‌ساتی‌ گه‌وره‌ بوو و بونیادی‌ ڕێكخستنی‌ ناخۆی‌ بزووتنه‌وه‌ی‌ له‌ ناخدا زه‌عیفكرد و له‌ ده‌ره‌وه‌ش له‌ ڕووی‌ عه‌سكه‌رییه‌وه‌ تاڕاده‌یه‌ك لاواز بوو.
سێیه‌م: شه‌هیدبوونی‌ سه‌عدی‌ گچكه‌ كه‌ پیاوێكی‌ قاره‌مان و ئه‌ندامی‌ سه‌ركردایه‌تی‌ بزووتنه‌وه‌ی‌ سۆسیالیست و ئه‌ندامی‌ سه‌ركردایه‌تی‌ یه‌كێتیی‌ نیشتمانیی‌ كوردستان بوو.
چواره‌م: تیرۆركردنی‌ سه‌یدا ساڵح  یوسفی‌ له‌ به‌غداد.
ئه‌م چوار شته‌ به‌سه‌ر حزبدا هات و حه‌جم و توانای‌ كه‌مكردوه‌.
توانای‌ جێبه‌جێكردنی‌ به‌رنامه‌كانی‌ كه‌مكرده‌وه‌ ئه‌وه‌ بوو به‌سه‌ره‌تای‌ تووشبوونی‌ بزووتنه‌وه‌ی‌ سۆسیالیست به‌ كۆمه‌ڵێك ده‌ردی‌ به‌دوای‌ یه‌كدا هاتوو.
به‌ڵام هه‌ر له‌وكاتانه‌دا بزووتنه‌وه‌ی‌ سۆسیالیست داخڵی‌ شه‌ڕی‌ ناوخۆ ده‌بێت، ئه‌مه‌یان بۆ، چۆن و چی‌ كاریگه‌رییه‌كی‌ سلبی‌ هه‌بوو؟
ئه‌وكاته‌ی‌ شه‌ڕی‌ ناخۆ ده‌ستیپێكرد من له‌ شار بووم، ڕاسته‌ به‌ ئه‌ندامی‌ سه‌ركردایه‌تی‌ هه‌ڵبژێرا بووم، من و كاك ساڵح به‌ غیاب هه‌ڵبژێرابووین له‌ یه‌كه‌م كۆنگره‌ی‌ حزبی‌ سۆسیالیست، به‌ڵگه‌نامه‌كانی‌ كۆنگره‌ی‌ یه‌كه‌م ماوه‌ ناوی‌ نهێنیم (خه‌ڵه‌ف)بوو.
به‌ڕاستی‌ له‌گه‌ڵ ئه‌وه‌ نه‌بووین حزبی‌ سۆسیالیست تێكه‌ڵاوی‌ شه‌ڕ بێت و نامه‌كانی‌ سه‌یدا ساڵح ده‌لیله‌، به‌ڵام كه‌ چوویته‌ شاخ بیركردنه‌وه‌، هه‌ڵسوكه‌وت و هه‌ڵبژاردنی‌ شێوه‌ی‌ كاركردنت له‌گه‌ڵ شاردا جیاوازه‌.
له‌ شاخ له‌ژێر ڕه‌دفیعل ده‌ژیت، به‌ڵام له‌ شاردا وانییه‌، مێشكت فراوانتر بیر ده‌كاته‌وه‌ و ڕه‌د فیعلت نییه‌.
ئێمه‌ له‌ شار بووین كه‌ خه‌به‌رمان زانی‌ شه‌ڕی‌ ناخۆ هه‌ڵگیرساوه‌ به‌ڕاستی‌ زۆر ناڕه‌حه‌ت بووین، پێمان ناخۆش بوو نامه‌شمان بۆ نووسین، پێشمانوتن ئه‌مه‌ شتێكی‌ خراپه‌ نه‌ ئه‌بوایه‌ ئه‌و شه‌ڕه‌ بكرایه‌، یانی‌ بزووتنه‌وه‌ی‌ سۆسیالیست نه‌ئه‌بوایه‌ تێكه‌ڵاوی‌ شه‌ڕ بووایه‌ با هاوپه‌یمانه‌كه‌شی‌ شه‌ڕ بكات، ده‌یتوانی‌ بڵێت من ئه‌و شه‌ڕه‌ ناكه‌م خۆ ئستقلالیه‌تی‌ ئه‌وه‌ی‌ هه‌بوو، ڕاسته‌ نیمچه‌ به‌ره‌یه‌ك هه‌بوو له‌نێوان كۆمه‌ڵه‌ و یه‌كێتی‌، به‌ پارتیشی‌ بوتایه‌ تۆش شه‌ڕ مه‌كه‌ ئه‌یتوانی‌ بمێنیه‌وه‌، ئه‌وه‌ وایده‌كرد حزبی‌ شیوعیش نه‌یكات و وای ده‌كرد ببێته‌ ئامرازێكی‌ زه‌خت كه‌ كه‌س نه‌یكات.
كاتێك كاك ساڵحیش تیرۆر كرا ته‌نها كه‌سێك مابێته‌وه‌ ئه‌ركی‌ ته‌نزیمی‌ ناوخۆی‌ له‌سه‌ر شان بێت من بووم، یانی‌ ته‌نزیمی‌ به‌غدا، سلێمانی‌، كه‌ركوك، جنوب و بادینان جگه‌ له‌ ته‌نزیمی‌ هه‌ولێرم وه‌رنه‌گرت له‌به‌ر هۆكاری‌ ئه‌منی‌.
ئه‌مه‌ كارێكی‌ زۆر زه‌حمه‌ت بوو، وه‌ره‌ له‌ژێر ده‌سه‌ڵاتی‌ به‌عسدا بژی‌ و ئه‌و هه‌موو په‌یوه‌ندییه‌ و باوه‌ڕكه‌ نازانم چۆن ماوم خه‌ڵكمان گیراوه‌ ئیعترافیان نه‌كردووه‌.
مه‌سه‌له‌ن خه‌ڵكمان گیراوه‌ بیست ساڵ و شه‌ش مانگ حوكم دراوه‌، به‌ڵام هیچ ئیعترافی‌ له‌سه‌ر نه‌كردووین.
ئه‌م ئه‌ركه‌ زۆر قورس بوو له‌ پاش ساڵی‌ 80و 81و تا هاوینی‌ 82 ته‌حامولم كرد، هاوینی‌ 82 خۆشبه‌ختانه‌ براده‌ران وتیان زۆر خه‌ته‌رت له‌سه‌ره‌ و وه‌ره‌ ده‌ره‌وه‌، به‌ڵام نه‌چوومه‌ ده‌ره‌وه‌ نه‌ده‌بوو ئه‌ركه‌كه‌ به‌جێبهڵم.
هاوینی‌ 82 نامه‌یه‌كیان بۆ نووسیم وتیان به‌ته‌ئكید تیرۆر ده‌كرێیت یان ده‌گیرێیت له‌به‌رئه‌وه‌ وه‌ره‌ ده‌ره‌وه‌.
هاوینی‌ 82 چوومه‌ ده‌ره‌وه‌، ئه‌وكاته‌ جه‌بهه‌كانی‌ شه‌ڕی‌ ناخۆ ئارام بوو، ئینسیحابكردنی‌ بزووتنه‌وه‌ی‌ سۆسیالیست له‌ یه‌كێتی‌ نیشتمانی‌ كوردستان پێمان باش نه‌بوو به‌و په‌له‌یه‌ ئیستحاب بكه‌ن، نه‌شه‌ڕیان بكردایه‌ و نه‌ئینسیحابیان بكردایه‌، به‌ڵام بووه‌ واقیعی‌ شه‌ڕی‌ ناخۆ و زه‌ختی‌ ده‌ره‌وه‌و ڕه‌د فیعل به‌رامبه‌ر ئه‌حداسی‌ بچوك، قیاده‌ ڕاده‌كێشێت بۆ شتی‌ گه‌وره‌، زۆرجار ڕوویداوه‌ وه‌ك شه‌ڕی‌ قازه‌كانی‌ كفری‌ ئه‌و هه‌موو شته‌ گه‌ورانه‌ی‌ لێكه‌وته‌وه‌.
هاوین، پایز و زستانی‌ 82 جه‌وێكی‌ هێمن بوو، سوكه‌ حیوارێك بوو له‌گه‌ڵ ئه‌ترافه‌كانا بۆ ئه‌وه‌ی‌ بگه‌ینه‌ نه‌تیجه‌ و شه‌ڕ نه‌بێت، به‌ڵام له‌ به‌هاره‌كه‌یدا (شه‌ڕی‌ پشتئاشان) دروستبوو و ئه‌و وه‌زعه‌ی‌ لێكه‌وته‌وه‌ كه‌ زیانی زۆری‌ به‌ بزووتنه‌وه‌ی‌ رزگاریخوازی‌ گه‌له‌كه‌مان گه‌یاند.
هه‌موو لایه‌ك ئاره‌زوویان له‌سه‌ر بوو، شه‌ڕی‌ ئێران و عیراق ده‌ستیپێكردبوو.
ئێران پێویستی‌ به‌ كورد بوو بۆ ئه‌وه‌ی‌ بێته‌ سه‌نگه‌ره‌كانییه‌وه‌، كوردیش پێویستی‌ به‌ ئێران هه‌بوو به‌تایبه‌ت به‌هاتنی‌ جمهوری‌ ئیسلامی‌ ده‌رگایه‌ك كرایه‌وه‌.
پێشتر وه‌زعی‌ شۆڕش زۆر خراپ بوو، ده‌رگایه‌ك كرایه‌وه‌ بۆ سه‌فه‌ركردن بۆ كڕینی‌ پێداویستی‌ چاپكردن، په‌یوه‌ندیكردن به‌ ده‌ره‌وه‌.
ئه‌مانه‌ هه‌موویان له‌ڕێگه‌ی‌ ئێرانه‌وه‌ بوون.
هه‌موو لایه‌ك ده‌ستپێشخه‌ر بوون بۆ ئه‌وه‌ی‌ ئه‌و زروفه‌ ناخۆشه‌ كۆتایی‌ بێت، به‌ڵام حزبی‌ شیوعی‌ له‌ هه‌موومان زیاتر حه‌زی‌ ده‌كرد ئه‌و توندوتیژییه‌ نه‌مێنێت، چونكه‌ له‌گه‌ڵ مه‌سڵه‌حه‌تیاندا نه‌بوو، مه‌ساڵحی‌ حزبی‌ شیوعی‌ ئه‌وه‌ بوو شه‌ڕ نه‌بێت.
له‌و كاته‌دا ئێمه‌ كاریگه‌ری‌ زۆر و هێزی‌ زۆرمان هه‌بوو، پێشمه‌رگه‌مان زۆر بوو و ڕۆژانه‌ ته‌ماس و ئیحتكاكمان هه‌بوو له‌گه‌ڵ پێشمه‌رگه‌كانی‌ یه‌كێتی‌، ئه‌وانیش زۆر توندوتیژ بوون و سیاسه‌تی‌ پاوانكردن و قه‌ده‌غه‌كردنی‌ مه‌نتیقه‌ و ئه‌وانه‌یان هه‌بوون ئێمه‌ش قبوڵمان نه‌ده‌كرد.
ئه‌و هێزه‌ی‌ كه‌ فه‌عال و كاریگه‌ر بوو له‌ ناو (به‌ره‌ی‌ جودا )هێزی‌ سۆسیالیست بوو.
ڕۆڵی‌ زۆر ئیجابیمان بینیووه‌ بۆ ئه‌وه‌ی‌ ئه‌و شه‌ڕه‌ زوو كۆتایی‌ بێت.
من یه‌كه‌م كه‌س بووم له‌ (به‌ره‌ی‌ جود)دا سه‌ردانی‌ مام جه‌لالم كردووه‌ بۆ ئاشتبونه‌وه‌ی‌ گشتی‌.
مام جه‌لال ساڵی‌1985یان 1986 به‌یانێكی‌ بڵاوكرده‌وه‌ و تیایدا داوای‌ ئاشتبونه‌وه‌ی‌ گشتی‌ كردبوو.
ئێمه‌ ئه‌وكاته‌ له‌ هه‌ورامان بووین و ته‌نها حزب بووین پێشوازییمان له‌و بانگه‌وازه‌ كرد.
ئه‌و كاته‌ ئه‌ندامی‌ مه‌كته‌بی‌ سیاسی‌ بووم، كۆبوونه‌وه‌یه‌كمان كرد وتیان كێ‌ بڕوات بۆ دانیشتن؟ به‌ڕاستی‌ نزیكه‌ی‌ كاتژمێرێك مورافه‌عه‌م كرد له‌سه‌رئه‌وه‌ وه‌ك محامییه‌ك چۆن قسه‌ ده‌كات له‌ شه‌ڕی‌ ناوخۆ و وتم نیزاعی‌ ئێمه‌ و یه‌كێتی‌ چی‌ به‌رژه‌وه‌ندییه‌كی‌ تێدایه‌؟ بۆ ئاشتی‌ له‌نێوانماندا نه‌بێت؟
دوای‌ ئه‌وه‌ بروسكه‌یان كرد بۆ قیاده‌ی‌ یه‌كێتی‌ كه‌ ئێمه‌ نوێنه‌رمان دێت و ئه‌وه‌نده‌ پێشمه‌رگه‌مان له‌ (كوڕه‌ داوێ) كه‌ ناوچه‌یه‌كه‌ له‌ پشتی‌ شارباژێڕ ئێوه‌ش بێن كێ‌ ده‌نێرن با بێت.
وتیان ئه‌ی‌ ئێرانیه‌كان؟ وتم ئێرانییه‌كان چی‌ عیلاقه‌یه‌كیان هه‌یه‌ و به‌ ئێرانیه‌كانیش ده‌ڵێم بتانه‌وێت و نه‌تانه‌وێت ئێمه‌ ئاشت ده‌بینه‌وه‌.
ئه‌وان پێیان خۆشه‌ له‌م فه‌تره‌یه‌دا و كورد ئیستفاده‌ی‌ لێده‌كات، ئه‌گه‌ر شاربه‌ده‌رمان ده‌كه‌ن فه‌رموون بمانكه‌ن، ئێمه‌ ده‌ڕۆین.
فیعله‌ن كه‌ وتمان مه‌سڵه‌حتمان نییه‌ ئه‌م شه‌ڕه‌ درێژه‌ بكێشێت و ئاشت ده‌بینه‌وه‌ پێیان خۆش نه‌بوو، به‌ڵام ئاسانكارییان بۆ كردین و ئۆتومبێلیان دا به‌ من تا سه‌ر مه‌رزه‌كه‌ و گه‌یاندمیان له‌گه‌ڵ دوو سێ‌ پێشمه‌رگه‌.
ئه‌مه‌ مانای‌ ئه‌وه‌یه‌ پێیان ناخۆش نه‌بوو، چونكه‌ ئه‌گه‌ر وابایه‌ ده‌یانتوانی‌ نه‌هێڵن، به‌ڵام ئێمه‌ به‌ قاچاخ ده‌چووین.
كه‌ چوومه‌ ئه‌وێ‌ مام جه‌لال پێشوازیی‌ گه‌رمی‌ لێكردم، سه‌ره‌تا وایزانی‌ موباده‌ره‌ی‌ خۆمه‌.
وتی‌: كاك شێخ من و تۆ دۆستیی‌ یه‌كین.
وتم: من نوێنه‌ری‌ حزبم ئاشت ده‌بینه‌وه‌.
وتی‌: ئه‌ی‌ بۆ خۆت به‌ ته‌نها هاتووی‌؟ وتم براده‌رانیش پاش ئه‌م دیداره‌ دێن.
بۆ ماوه‌ی‌ 12 ڕۆژ مامه‌وه‌ له‌وێ‌، سه‌ردانی‌ هه‌موو مه‌قه‌رات و براده‌رانم كرد.
گه‌یشتینه‌ زۆر خاڵی‌ ئه‌ساسی‌.
وتم ئه‌مجاره‌ هاتمه‌وه‌ له‌گه‌ڵ براده‌رانی‌ مه‌كته‌بی‌ سیاسی‌ دێمه‌وه‌.
جاری‌ دووه‌م له‌ مانگی‌(4)دا بوو وه‌فدێكی‌ مه‌كته‌بی‌ سیاسی‌ هاتین و ئیتفاقیمان كرد.
ئه‌و ئیتفاقییه‌ی‌ ئێمه‌ بوو به‌هۆی‌ ئه‌وه‌ی‌ دوای‌ ئێمه‌ حزبی‌ شیوعی‌، دوای‌ ئه‌وان پاسۆك و دوای‌ ئه‌وانیش پارتیش ئاشت بوونه‌وه‌.
ئاشتبوونه‌وه‌یه‌كی‌ گشتی‌ بوو (خوالێخۆشبوو ئیدریس بارزانی‌ و مام جه‌لال) له‌ تاران ئیتفاقییان له‌سه‌ركرد، ئێمه‌ ده‌ستپێشخه‌ربووین بۆ ئه‌و ئاشتبوونه‌وه‌یه‌ و ئه‌وه‌ش به‌دۆكیۆمێنت هه‌یه‌.
له‌ زمنی‌ ئه‌و هاتوچۆ و گفتوگۆیانه‌دا وه‌فده‌كان یه‌كتریمان ده‌بینی‌ چی‌ لای‌ مام جه‌لال چی‌ ئه‌وان ده‌هاتنه‌ لای‌ ئێمه‌ و چی‌ له‌ كاولان چی‌ له‌ ڕاژان.
ئه‌و حزبانه‌ی‌ كه‌ ئاشتبووینه‌وه‌ بریتی بوون له‌ "پارتی‌، یه‌كێتیی‌، شیوعی‌، پاسۆك گه‌ل و ئێمه‌".
یه‌كه‌مجار مام جه‌لال موباده‌ره‌ی‌ كردبوو نامه‌یه‌كی‌ نارد بۆ هه‌موو لایه‌نه‌كان و وتبووی‌ حه‌قه‌ به‌ره‌ی‌ كوردستانی‌ دروستبكه‌ین.
براده‌رانی‌ پاسۆك پێیان باش بوو، ئێمه‌ش پشتگیریمان كرد، ئه‌وه‌ی‌ تۆزێك وه‌ستا براده‌رانی‌ حزبی‌ شیوعی‌ بوو به‌ ئیعتیباری‌ ئه‌وه‌ی‌ به‌ره‌ی‌ كوردستانی‌ له‌گه‌ڵ عیراقدا ناگونجێت، چونكه‌ ئه‌وان حزبی‌ شیوعی‌ عیراقن.
پێشنیارمان بۆ كردن وتمان فه‌رعی‌ كوردستان دابنێن.
بۆیه‌ به‌ره‌ی‌ كوردستانی‌ له‌ خواكوڕك له‌ مانگی‌ 8/88 دا دامه‌زرا و ئاخر سیغه‌ی‌ ئیمزا كرا و له‌م حزبانه‌ پێكهاتبوو "پارتی‌، یه‌كێتیی‌، شیوعی‌، سۆسیالیست، پاسۆك و دواتریش زه‌حمه‌تكێشان" هاته‌ ناوبه‌ره‌كه‌وه‌ .
سێ‌ ساڵ له‌نێوان پێكهێنانی‌ به‌ره‌ی‌ كوردستانی‌ و راپه‌ڕیندا ده‌بێت، له‌و ماوه‌یه‌دا په‌یوه‌ندی‌ حزبه‌كان چۆن بوو، ئایا هه‌ر به‌ڕاست دووربوون له‌كێشه‌ و ململانێ‌؟
ماوه‌ی‌ زێڕینی‌ په‌یوه‌ندی‌ حزبه‌كان بوو، چونكه‌ به‌ره‌ی‌ كوردستانی‌ هه‌بوو و له‌راستیشدا هه‌موو لایه‌كمان لاواز بووین.
هه‌روه‌ها ناوچه‌ی‌ ئازادكراومان به‌ده‌سته‌وه‌ نه‌مابوو یان زۆر كه‌م مابوو.
ئێمه‌ هه‌ندێك ناوچه‌ی‌ بچوكمان هه‌بوو له‌ هه‌وراماندا، هه‌ندێك پێشمه‌رگه‌ی‌ پارتیزانمان هه‌بوو.
یه‌كێتی‌ و پارتیش پێشمه‌رگه‌ی‌ پارتیزانیان هه‌بوو.
ئێمه‌ له‌ ناوچه‌ی‌ قه‌ره‌داخ و گه‌رمیاندا ناوچه‌ی‌ ئازاد كراومان نه‌بوو، له‌به‌رئه‌وه‌ زۆرتر له‌ودیوو بووین یه‌كترمان زۆر ده‌بینی‌ و موناقه‌شه‌ی‌ سیاسه‌تمان زۆر ده‌كرد، په‌یوه‌ندیمان خۆشبوو و كۆبوونه‌وه‌ی‌ به‌رده‌وامممان هه‌بوو.
من ئه‌ندامبووم له‌ سه‌ركردایه‌تی‌ به‌ره‌ی‌ كوردستانی‌ تاوه‌كو حه‌لیش بوو.
هه‌ندێك بۆچوون هه‌یه‌ باس له‌وه‌ ده‌كه‌ن ڕاپه‌ڕین ده‌رئه‌نجامی‌ هه‌ڵچوونێكی‌ عه‌فه‌وی‌ بوو نه‌ك به‌رنامه‌ بۆ داڕێژراو، ئه‌مه‌ تاچه‌ند راسته‌؟
له‌ فه‌تره‌ی‌ 88- 89-90 دا به‌رێزان مام جه‌لال، كاك ره‌سوڵ له‌ ده‌ره‌وه‌ بوون، ئه‌وكات من ئیشوكاری‌ حزبی‌ سۆسیالیست و كاك نه‌وشیروان ئیشوكاری‌ یه‌كێتی‌ به‌ڕێوه‌ده‌برد.
مه‌قه‌ڕه‌كانمان له‌یه‌كه‌وه‌ نزیكبوون، ئه‌وان له‌ قاسمه‌ڕه‌ش و ئێمه‌ له‌ نۆكان بووین.
من كه‌ ده‌هاتمه‌وه‌ له‌ ئیجازه‌ به‌سه‌ر ئه‌واندا تێده‌په‌ڕیم و زۆرجار لام ده‌دایه‌ لای‌ كاك نه‌وشیروان و باسی‌ وه‌زعی‌ دونیامان ده‌كرد.
پێش ئه‌وه‌ی‌ شه‌ڕی‌ كوێت رووبدات خه‌ڵكێكی‌ زۆر بێ مه‌عنه‌ویات بوون و ده‌یانوت هه‌رچۆنێك بێت مفاوزاتێك بكه‌ن له‌گه‌ڵ حكومه‌ت.
بارودۆخی‌ ئابوورییمان باش نه‌بوو، زۆرجار تفه‌نگمان ده‌فرۆشت یارمه‌تی‌ پێشمه‌رگه‌مان ده‌دا.
وه‌زعێكی‌ زۆر خراب بوو، ئاسۆیه‌ك نه‌بوو: سنوورت لێگیراوه‌ مه‌جالی‌ په‌یوه‌ندیت نییه‌ به‌ هاوڵاتیه‌كانته‌وه‌، گوند نه‌ماوه‌، مه‌جالی‌ چالاكی‌ پێشمه‌رگه‌ نه‌ماوه‌ ته‌نها پارتیزانییه‌كی‌ مه‌حدود نه‌بێت، به‌ڵام له‌ناو ئه‌و خه‌ڵكانه‌شدا خه‌ڵكێك هه‌بوو به‌ وره‌ بوو، قه‌ناعه‌تی‌ به‌وه‌ بوو ئه‌م وه‌زعه‌ به‌سه‌ر ده‌چێت و ته‌واو ده‌بێت، یه‌كێك له‌وانه‌ مام جه‌لال بوو.
بۆ مێژوو ده‌یڵێم له‌وانه‌یه‌ له‌ هه‌ندێك بابه‌تدا موخالیف بم له‌ ئه‌فكاری‌ مام جه‌لالدا،  به‌ڵام ئه‌و له‌ ده‌ره‌وه‌ش هه‌میشه‌ ده‌یوت ئه‌و نیزامه‌ ده‌ڕوخێت.
هه‌ندێك خه‌ڵك گاڵته‌یان لێده‌هات و ده‌یانووت چۆن ده‌ڕوخێت؟ تۆ خۆت له‌ له‌نده‌ن دانیشتوویت، ئێمه‌ برسیمانه‌ فیشه‌ك و تفه‌نگمان نییه‌.
ئێران ئه‌وه‌مان له‌گه‌ڵ ده‌كات ئه‌و سوربوو له‌سه‌ر ئه‌وه‌.
پێشبینی‌ ئه‌وه‌شی‌ كردبوو "نازانم كێ‌ پێی‌ وتبوو" له‌م ماوه‌یه‌دا سه‌دام بێ عه‌قڵییه‌كه‌ی‌ گه‌وره‌ ده‌كات.
فیعله‌ن وابوو، سه‌دام بێ عه‌قڵی‌ كرد و هێرشیكرده‌ سه‌ر كوێت و ئه‌وه‌ش له‌ به‌رژه‌وه‌ندی‌ كوردبوو.
پێش ئه‌وه‌ی‌ سه‌دام هێرشی‌ كۆیت بكات هه‌وڵ هه‌بوو بۆ ئه‌وه‌ی‌ مفاوه‌زات بكرێت، لای‌ ئێمه‌ وه‌ك حزبی‌ سۆسیالیست خه‌ڵكمان چوو بوو مفاوه‌زاتی‌ كردبوو له‌گه‌ڵ حكومه‌تدا بێ‌ ئاگاداری‌ ئێمه‌ كه‌ مه‌كته‌بی‌ سیاسی‌ بووین.
وایانزانیووه‌ مفاوه‌زاته‌، دوایی‌ كه‌ هاتۆته‌وه‌ بۆی‌ ده‌ركه‌وتووه‌ حكومه‌ت ده‌یه‌وێت ته‌سلیم بین.
هه‌وڵی‌ زۆر هه‌بوو بۆ په‌رتكردنه‌وه‌ی‌ ریزه‌كانی‌ بزووتنه‌وه‌ی‌ رزگاریخوازی‌ كورد و تێكدانی‌ به‌ره‌ی‌ كوردستانی‌، هه‌م بۆ ئه‌وه‌ی‌ هه‌ندێك خه‌ڵك ته‌سلیم بێته‌وه‌ و شۆڕشه‌كه‌ زه‌عیف بێت و ئه‌وه‌شمان هه‌یه‌ نه‌مێنێت.
هه‌ندێك خه‌ڵك گه‌رموگوڕ ئیستقبالیان له‌وه‌ ده‌كرد هه‌ندێك خه‌ڵكیش زۆر توندوتیژ بوون.
من یه‌كێك بووم له‌وانه‌ و دژی‌ ئه‌وه‌ بووم و له‌گه‌ڵ ڕه‌ئی‌ مام جه‌لالدا بووم ده‌موت رژێم ده‌ڕوخێت.
ده‌یانوت ئاخر بۆ ده‌ڕوخێت؟ له‌به‌رئه‌وه‌ ڕاپه‌ڕینی‌ خه‌ڵكی‌ كوردستان زروفێكی‌ مه‌وزوعی‌ هاته‌ پێشه‌وه‌ و دروستبوو، خه‌ڵك ناڕازیی‌ بوو، توندوتیژیی‌ ده‌وڵه‌تی‌ عیراق به‌رانبه‌ر به‌ خه‌ڵك، بوونی‌ هێزی‌ پێشمه‌رگه‌ هه‌رچه‌ند له‌ ناو ساحه‌كه‌ش نه‌بووین.
بۆیه‌ به‌رنامه‌ و خۆسازدان هه‌بوو و هیچ هه‌ڵچوونێكی‌ له‌ناكاو نه‌بوو، به‌ڵام خه‌ڵكی‌ كوردستان رۆڵێكی‌ سه‌ره‌كی‌ له‌ سه‌ركه‌وتنیدا هه‌بوو.
كه‌ كوێتی‌ داگیركرد، ده‌عمی‌ ده‌ولی‌ ده‌ستی‌ پێكرد بۆ ئێمه‌.
پێش ئه‌وه‌ نه‌بوو و وایانزانی بوو شۆڕشه‌كه‌ ته‌واو بووه‌.
پێش داگیركردنی‌ كۆیت و دوای‌ داگیركردنی‌ په‌یوه‌ندی‌ ئه‌حزاب به‌ ناوه‌وه‌ ده‌ستی‌ پێكرد.
ئه‌و ڕه‌ئه‌ی‌ ده‌ڵێن عه‌فه‌ویی‌ بووه‌ راسته‌ جه‌ماوه‌ر به‌شداری‌ تێداكردووه‌، به‌ڵام پێشه‌وا و ڕابه‌ری‌ ئه‌و حزبانه‌ بوون له‌ ده‌ره‌وه‌ بوون ده‌یان هه‌زار كاغه‌زمان نووسیوه‌ بۆ خه‌ڵك به‌نهێنی‌ و نه‌خشه‌مان دانابوو بۆ راپه‌رین.
ئه‌و سه‌ركه‌وتنه‌ گه‌وره‌یه‌ی‌ ڕاپه‌ڕین به‌خه‌ویش نه‌مانئه‌بینی‌، ئه‌و په‌ڕی‌ ته‌سه‌ورمان ده‌كرد حكومه‌تی‌ عیراق شه‌ڕی‌ له‌گه‌ڵبكه‌ین ناحێیه‌ك یان قه‌زایه‌ك ئازاد بكه‌ین.
من به‌دووربین ته‌ماشای‌ گه‌رمیانم ده‌كرد، شاره‌ گه‌وره‌كانی‌ وه‌ك سلێمانی‌ و هه‌ولێر خه‌وبوو لامان.
به‌ڕاستی‌ له‌به‌رئه‌وه‌ی‌ له‌ فه‌وقی‌ تموحی‌ ئێمه‌ بوو له‌به‌رئه‌وه‌ ئیداره‌دانی‌ تۆزێك زه‌حمه‌ت بوو، به‌دوایشیدا هه‌ڵبژاردنی‌ په‌رله‌مانی‌ كوردستان ئه‌نجام درا.
زۆر شتێكی‌ گرنگ بوو به‌ هه‌موو كه‌موكوڕییه‌كانییه‌وه‌ و سه‌ره‌تایه‌ك بوو بۆ دروستكردنی‌ ئه‌و وه‌زعه‌ی‌ ئێستا هه‌یه‌.
ئه‌وه‌ په‌یوه‌ندی‌ به‌ په‌رله‌مانه‌كه‌وه‌ نییه‌، ئه‌ندامانی‌ په‌رله‌مانی‌ كوردستان زۆر هه‌وڵیان دا شه‌ڕی‌ ناخۆ دروست نه‌بێت.
لیژنه‌یان پێكهێنا، به‌ڵام بڕیار لای‌ حزبه‌كان بوو.
له‌ ساڵی‌  1993 حزبی‌ سۆسیالیست به‌شێكی‌ له‌گه‌ڵ پارتی‌ و به‌شێكی‌ له‌گه‌ڵ یه‌كێتی‌ یه‌كیانگرت، تۆ ڕه‌ئت چی‌ بوو له‌سه‌ر ئه‌و یه‌كگرتنه‌؟
ئێستا و ئه‌وكاته‌ش پێم باش بوو حزبی‌ سۆسیالیست وه‌ك خۆی‌ بمێنێته‌وه‌، بۆ ئه‌وه‌ی‌ به‌و خه‌لفیه‌ته‌ مێژووییه‌وه‌ كه‌ هه‌یه‌تی‌، به‌و خه‌رمانه‌ گه‌وره‌یه‌ له‌ تێكۆشان و ئه‌و هه‌موو شه‌هیده‌ سه‌ربه‌رزانه‌ی‌، ئه‌و هه‌موو خزمه‌ته‌ بتوانێت رۆڵێكی‌ باش ببینێت بۆ ئه‌وه‌ی‌ حه‌ره‌كه‌ی‌ كوردی‌ تووشی‌ شه‌ڕی‌ ناوخۆ نه‌بووایه‌.
به‌ڵام نه‌ئه‌كرا تۆ له‌ حاڵێكدا وه‌زع ده‌هاته‌ پێشێ‌، بۆ نموونه‌ ئێمه‌ شۆڕشمان كردووه‌ شانبه‌شانی‌ یه‌كێتی‌ و پارتی‌ و له‌ هه‌ڵبژاردندا دۆڕاین، پێشمه‌رگه‌كانی‌ په‌كێتی‌ و پارتی‌ زۆربه‌یان وه‌زعیان باشبوو و پێشمه‌رگه‌كانی‌ سۆسیالیست دواكه‌وتن.
پێشمه‌رگه‌ دێت به‌قیاده‌ ده‌ڵێت خه‌باتم كردووه‌ و له‌ سه‌ره‌تای‌ شۆڕشه‌وه‌ تێیدام، بۆ فڵانه‌كه‌س ده‌بێته‌ زابت و به‌رپرس و منیش هیچ؟ ئه‌مه‌ یه‌كێك بوو له‌و عامیلانه‌، ئه‌گه‌رنا حزبی‌ سۆسیالیست وه‌ك خۆی‌ بمایاته‌وه‌ باشتر بوو.
حزبێك بووایه‌ میانڕه‌و و په‌یوه‌ندی‌ مته‌وازنی‌ هه‌بوایه‌ له‌گه‌ڵ پارتی‌ و یه‌كێتی‌ و لایه‌نی‌ تر وه‌ك چۆن ده‌وری بینی له‌ كه‌مكردنه‌وه‌ی‌ ئاسه‌واره‌كانی‌ شه‌ڕی‌ ناوخۆ، به‌ڵام نه‌یتوانی‌ بمێنێته‌وه‌ و دابه‌ش بوو به‌پێی‌ ئیجتیهاداتی‌ جیاواز.
هه‌ندێك پێی‌ وابوو بچێته‌ ناو پارتی‌ باشه‌.
هه‌ندێكیان پێی وابوو بچنه‌ ناو یه‌كێتی‌ باشه‌ و هه‌ندێكیشی‌ ئیجتیهادی‌ وابوو وه‌ك خۆی‌ بمێنێته‌وه‌ له‌ ناو حزبی‌ سۆسیالیست كه‌ ئێستا كاكه‌ حه‌مه‌ سه‌رپه‌رشتی‌ ده‌كات.
به‌گشتی‌ حوكمڕانی‌ كورد به‌ ئیجابی‌ ده‌زانم.
كورد له‌وه‌ته‌ی‌ هه‌یه‌ به‌م شێوه‌ی له‌ كوردستانی‌ باشووردا حوكمڕانی‌ ده‌كات نه‌یبووه‌.
ئیماراتی‌ بچوكی‌ هه‌بووه‌، ساڵێك حكومه‌تی‌ شێخ مه‌حمودی‌ نه‌مری‌ هه‌بووه‌ حكومه‌ته‌كه‌ی‌ قازی‌ محه‌مه‌د له‌ ساڵێك كه‌متر بووه‌.
من سه‌فه‌ری‌ ده‌ره‌وه‌م كردووه‌ ئه‌زانم به‌چی‌ چاوێك ته‌ماشای‌ كورد ده‌كه‌ن.
جاران ئه‌گه‌ر له‌ ئێران ئیتڵاعاتێك یان له‌ توركیا میتێك له‌ سوریا موخابه‌راتیه‌ك پێشوازی‌ لێ بكردینایه‌ كه‌ ئه‌ڕۆیشتین بۆ موقابه‌له‌ بۆ خۆناساندا وامان ده‌زانی‌ ده‌رگامان لێكراوه‌ته‌وه‌.
من چووم بۆ باشووری‌ ئه‌فه‌ریقا وه‌ك وه‌زیرێكی‌ كورد پێشوازییان لێكردم، به‌هه‌مان شێوه‌ چوومه‌ته‌ میسر به‌ڕه‌سمی‌ وه‌ك وه‌زیرێكی‌ كورد مامه‌ڵه‌م له‌گه‌ڵ كراوه‌.
پێشمه‌رگه‌ی‌ شاخ بڕوات له‌ وڵاتێكدا كه‌ ئاماده‌ نه‌بووه‌ مه‌رحه‌بای‌ بكات وه‌ك وه‌زیر مامه‌ڵه‌ت له‌گه‌ڵ بكه‌ن ئه‌مه‌ زۆره‌.
له‌گه‌ڵ ئه‌وه‌شدا ڕاسته‌ كه‌موكوڕی‌ هه‌یه‌،  پێویسته‌ په‌یوه‌ندی‌ حكومه‌ت و حزب ڕێكبخرێت، به‌ڕاستی‌ ئه‌و تێكه‌ڵبوونه‌ی‌ حزب و حكومه‌ت، میلله‌ت پێوه‌ی‌ ده‌ناڵێنێت.
من ناڵێم حزب و حكومه‌ت له‌یه‌ك جیابكرێنه‌وه‌، چونكه‌ ئێستا مه‌حاڵه‌ شتی‌ وا بكرێت، به‌ڵام ده‌كرێت ئه‌و په‌یوه‌ندییه‌ رێكبخرێت و خه‌ڵكی‌ شاره‌زا به‌رنامه‌یه‌كی‌ گونجاوی‌ بۆ دابنێن.
كادیرێكی‌ نه‌شاره‌زای‌ حزبی‌ چوی‌ ئه‌زانێت له‌ كاروباری‌ پزیشكی‌ بۆ ته‌ده‌خول بكات له‌ كاری‌ كه‌سێكی‌ پسپۆڕ؟ چونكه‌ ئه‌مه‌ یه‌كێكه‌ له‌ گرفته‌كانی‌ ئیداره‌ی‌ كوردی‌.
هه‌روه‌ها ده‌ستگرتن به‌ پله‌ و پایه‌وه‌ بۆ هه‌تاهه‌تایه‌.
كوردستان ئێستا پێویستی‌ به‌هێنانه‌ پێشه‌وه‌ی‌ گه‌نج و سوودوه‌رگرتن له‌ ئه‌زموونی‌ پیره‌كان هه‌یه‌ وه‌كو راوێژكار.
هه‌میشه‌ به‌رژه‌وه‌ندی‌ هاوڵاتیم به‌ مه‌قامی‌ یه‌كه‌م زانیووه‌.
كه‌ حزب دایناوم هه‌ڵبه‌ته‌ سیقه‌ی‌ پێم هه‌بووه‌، به‌ڵام كه‌ چوومه‌ته‌ شوێنه‌كه‌ به‌رگی‌ حزبایه‌تیم لابردووه‌ و ئیشم بۆ خه‌ڵكه‌كه‌ كردووه‌، چونكه‌ میلله‌ت به‌ گشتی‌ له‌ حزب گرنگتره‌.
زۆرجار تووشی‌ مه‌شاكیل بووم له‌گه‌ڵ خه‌ڵكانێك كه‌ ئێستا بانگه‌شه‌ی‌ ئه‌وه‌ ده‌كه‌ن نابیت حزب تێكه‌ڵاوی‌ حكومه‌ت بێت.
مشتومڕمكردووه‌ و وتومه‌ نابێت حزب تێكه‌ڵاوی‌ حكومه‌ت بێت، ئه‌وان وتویانه‌ ده‌بێت حزب تێكه‌ڵاوی‌ حكومه‌ت بێت، ئێوه‌ به‌ ئه‌مری‌ حزب ئیش بكه‌ن و پرسمان پێبكه‌ن.
یه‌كێك له‌و هاوڕێیانه‌ی‌ كه‌ شانازی‌ پێوه‌ ده‌كه‌م كاكه‌ حه‌مه‌ی‌ حاجی‌ مه‌حموده‌.
ڕاسته‌ له‌ڕووی‌ سیاسییه‌وه‌ جیاوازیمان هه‌بووه‌، ئه‌و حزبی‌ خۆی‌ داناوه‌ و من نه‌چووم له‌گه‌ڵیدا، به‌ڵام خۆشمده‌وێت، چونكه‌ پیاوێكی‌ تێكۆشه‌ر و ئازایه‌.
پیاوێكه‌ خوێنده‌واری‌ نه‌بووه‌ و له‌و شاخه‌ خۆی‌ فێری‌ خوێنده‌واری‌ كرد.
بۆیه‌ یه‌كێكه‌ له‌ هاوڕێكانم.
وا خه‌ریكم.
كارێكی‌ ئاسان نییه‌.
نازانم كه‌ی‌ ته‌واو ده‌بێت، به‌ڵگه‌ و نووسراوه‌كان په‌رش و بڵاون و كۆیان ده‌كه‌مه‌وه‌..
