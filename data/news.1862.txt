سه‌رۆك وه‌زیرانی‌ عیراق، رایده‌گه‌یه‌نێت، هه‌نگاوی‌ كه‌مكردنه‌وه‌ی‌ مووچه‌ی‌ به‌رپرسان، رووبه‌ڕووی‌ ره‌تكردنه‌وه‌ ده‌بێته‌وه‌، جه‌ختیش ده‌كاته‌وه‌: "ده‌بێت یاسای (ئه‌مه‌ت له‌ كوێ بوو) كارا بكه‌ین".
به‌پێی‌ راگه‌یه‌ندراوێكی‌ نووسینگه‌ی‌ راگه‌یاندنی‌ حه‌یده‌ر عه‌بادی‌ سه‌رۆكی‌ ئه‌نجومه‌نی‌ وه‌زیرانی‌ عیراق، له‌ كۆنگره‌یه‌كی لاواندا سه‌رۆکی‌ حكومه‌تی‌ عیراق رایگه‌یاندووه‌، كه‌ "وڵات رووبه‌ڕووی‌ مه‌ترسییه‌ك بووه‌ته‌وه‌، كه‌ بریتییه‌ له‌ مه‌ترسی‌ چه‌ته‌ تیرۆریسته‌كان، كه‌ پاڵه‌وانه‌كانی‌ وڵات له‌ ژێر كه‌شێكی‌ زۆر گه‌رمدا له‌ پێناو یه‌كڕیزی خاك و پاراستنی‌ هاوڵاتییان، رووبه‌ڕوویان ده‌بنه‌وه‌".
له‌ وته‌كه‌یدا ئاماژه‌ی‌ به‌وه‌شداوه‌: "له‌گه‌ڵ توێژی‌ گه‌نجان هه‌وڵده‌ده‌ین بۆ چاكسازی‌ و باشتركردنی‌ خزمه‌تگوزارییه‌كان و رووبه‌ڕووبوونه‌وه‌ی‌ گه‌نده‌ڵی‌، چونكه‌ ئێمه‌ له‌ یه‌ك خه‌نده‌قین".
ئاماژه‌ی‌ به‌وه‌شدا، كه‌ به‌هاوكاری‌ هه‌موو لایه‌ك له‌ كوتله‌ سیاسییه‌كان و میدیاكان، وڵات به‌ره‌و چاكسازی‌ و سه‌قامگیری‌ ده‌ڕوات، وتیشی :" به‌ڵام ده‌بینین كێبه‌ركێیه‌كی زۆر هه‌یه‌ له‌سه‌ر كورسییه‌كان".
عه‌بادی‌ باسی‌ له‌وه‌شكردووه‌: "ئێمه‌ نامانه‌وێت هیچ ده‌نگێك كپ بكه‌ینه‌وه‌، له‌گه‌ڵ خۆپشانده‌رانین  بۆ باشتركردنی‌ خزمه‌تگوزارییه‌كان و چاكسازیكردن".
جه‌ختیشی كردۆته‌وه‌: "فه‌رمانمان ده‌ركردووه‌ بۆ هێزه‌ ئه‌منییه‌كان، كه‌ مامه‌ڵه‌ی‌ باش له‌گه‌ڵ خۆپیشانده‌راندا بكه‌ن، هه‌ر ئه‌و هێزه‌ ئه‌منییانه‌ی‌ له‌ به‌ره‌كانی‌ جه‌نگ له‌ گه‌ڵ داعش ده‌جه‌نگن، خۆپیشانده‌رانیش ده‌پارێزن، خاڵی‌ هاوبه‌شی‌ نێوان هێزه‌ ئه‌منییه‌كان و خۆپیشانده‌ران خزمه‌تكدرنی‌ نیشتمان و هاوڵاتییانه‌".
سه‌رۆك وه‌زیرانی‌ عیراق، ته‌ئكیدیشی‌ له‌وه‌ كردۆته‌وه‌، كه‌ "ده‌بێت یاسای (ئه‌مه‌ت له‌ كوێ بوو) بۆ هه‌مووان كارا بكه‌ین و ده‌سته‌ی‌ نه‌زاهه‌ تیمی‌ تایبه‌ت پێكبهێنێت بۆ لێكۆڵینه‌وه‌كردن له‌ پاره‌ و سه‌روه‌تی‌ به‌رپرسه‌كان".
له‌باره‌ی‌ كه‌مكردنه‌وه‌ی‌ مووچه‌ی‌ به‌رپرسه‌ باڵاكان و بڕینی كاره‌بای‌ نیشتمانی‌ له‌ ناوچه‌ی‌ سه‌وز و ماڵی‌ به‌رپرسه‌كان، عه‌بادی‌ وتی‌: "هه‌ر هه‌نگاوێك بۆ چاكسازی‌ بگرینه‌به‌ر، رووبه‌ڕووی‌ ره‌تكردنه‌وه‌ ده‌بێته‌وه‌، گه‌وره‌ترین به‌فیڕۆدانی‌ سامانی‌ گشتیش خۆی‌ له‌ نه‌بوونی‌ پلان و رێكخستنی‌ جێبه‌جێكردنی‌ پرۆژه‌كان ده‌بینێته‌وه‌".
