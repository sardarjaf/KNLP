چه‌ند رۆژێك پێش كیمیایی بارانكردنی‌ هه‌ڵه‌بجه‌، خێزانێكی 13 كه‌سی له‌خانوویه‌كی 400 مه‌تری پڕ له‌گوڵ‌و دره‌ختدا ده‌ژیان، به‌ڵام ئێستا ئه‌و خانوه‌ جگه‌ له‌یادگارییه‌كی تاڵ بۆ تاكه‌ رزگاربویه‌كی‌ خێزانه‌كه‌ هیچی تر نییه‌.
ئاراس عابید ئه‌و تاكه‌ رزگاربووه‌یه‌ كه‌ له‌و كاته‌دا ته‌مه‌نی‌ 22 ساڵ بووه‌، ده‌ڵێت ئه‌وان به‌دڵێكی‌ پڕ له‌هیواوه‌ ده‌ژیان، به‌ڵام زۆری نه‌برد، دوكه‌ڵ‌و بارووت باچخه‌ پڕ له‌گوڵه‌كه‌ی‌ كردن به‌وێرانه‌.
ئاراس ئێستا ته‌مه‌نی‌ 50 ساڵه‌، باسی شه‌ڕه‌كانی‌ پێش بۆردومانكردنی‌ هه‌ڵه‌بجه‌ بۆ خه‌ندان ده‌كات تائه‌وكاته‌ی‌ كه‌ به‌چاوی‌ خۆی سه‌دان ته‌رمی كیمیایی بارانه‌كه‌ی بینیوه‌ له‌شه‌قام‌و كۆڵانه‌كاندا كه‌ 26 كه‌سیان ئه‌ندامانی‌ خێزانه‌كه‌ی‌‌و كه‌سه‌ نزیكه‌كانی‌ خۆی بوون.
رۆژ پێش كیمیایی بارانكردنی هه‌ڵه‌بجه‌ له‌لایه‌ن حكومه‌تی به‌عسه‌وه‌، له‌ 14/3/1988 هێرشی ئێران‌و پێشمه‌رگه‌ بۆسه‌ر هه‌ڵه‌بجه‌ ده‌ستیپێكردو هاوكات حكومه‌تی عێراقیش ده‌ستیكردوه‌ به‌ تۆپبارانكردنی شاره‌كه‌، له‌ 15/3 ئێران‌و پێشمه‌رگه‌ هه‌ڵه‌بجه‌یان كۆنتڕۆڵكرد.
هه‌ر له‌و رۆژه‌دا پردی زه‌ڵم كه‌ هه‌ڵه‌بجه‌ ده‌به‌ستێته‌وه‌ به‌سلێمانییه‌وه‌ ته‌قێنراوه‌ته‌وه‌ له‌لایه‌ن "هێزێكی حزبی سۆسیالیست‌و پارتی دیموكراته‌وه‌ به‌هاوكاری ئێرانییه‌كان" ئه‌مه‌ش به‌پێی گێڕانه‌وه‌كانی‌ ئاراس كه‌ خۆی‌ ئه‌وكات له‌رێكخستنه‌كانی‌ یه‌كێتیدا كاری كردووه‌.
ته‌قاندنه‌وه‌ی‌ ئه‌و پرده‌ بووه‌ هۆی‌ ئه‌وه‌ی‌ كه‌ خه‌ڵكی‌ نه‌توانن به‌ره‌و سلێمانی‌ هه‌ڵبێن، هه‌روه‌ها رێگه‌شیان نه‌دراوه‌ بڕۆنه‌ ئێران، هه‌روه‌كو ئاراس وتی‌ كه‌ ماڵی‌ خاڵی‌ پێش كیمیایی بارانكردنه‌كه‌ به‌ره‌و ئێران به‌ڕێكه‌وتبوون"به‌ڵام هێزێكی یه‌كێتی میلی چه‌كیشیان لێهێنابوونه‌وه‌و پێیانوتبوون ئێمه‌ هه‌ڵه‌بجه‌مان رزگاركردووه‌ ئێوه‌ بۆ به‌جێی ده‌هێڵن؟".
پێش ته‌قاندنه‌وه‌ی‌ پردی زه‌ڵم سه‌دان خێزان توانییان هه‌ڵه‌بجه‌ به‌ره‌و سلێمانی‌ به‌جێبهێڵن، به‌ڵام ماڵی‌ خاڵی‌ ئاراس به‌ناچاری له‌هه‌ڵه‌بجه‌ مانه‌وه‌و له‌كیمیایی بارانه‌كه‌ی‌ 16 ئازاردا شه‌هیدبوون.
به‌ره‌به‌یانی 16ی ئازار ئاراس له‌گه‌ڵ خه‌ڵكێكی زۆردا رۆشتوون بۆ بینینی ئه‌و پێشمه‌رگانه‌ی چوبوونه‌ مه‌ركه‌زی پۆلیس له‌ناو هه‌ڵه‌بجه‌، له‌و كاته‌شدا فڕۆكه‌كانی عێراق ئه‌و شوێنه‌ بۆردومان ده‌كه‌ن‌و خه‌ڵكێكی‌ زۆر تیاده‌چێت.
ئاراس وتی‌:"بۆردومانه‌كه‌ ئه‌وه‌نده‌ ده‌نگه‌كه‌ی گه‌وره‌بوو خه‌ریكبوو مێشكم ئه‌ته‌قی، له‌و كاته‌دا لاشه‌ی كوڕێكی هه‌ڵدایه‌ سه‌ر شانم كه‌ هه‌ردوو قاچی په‌ڕاندبوو، دواتر شه‌هیدبوو".
ئاراس له‌و بۆردومانه‌دا یانزه‌ شوێنی پشتی بریندار ده‌بێت‌و ده‌كه‌وێت، وتی‌"دوای پێنج بۆ ده‌ خوله‌ك له‌ناو ته‌پوتۆزدا چاوم كرده‌وه‌، قیژه‌ی ژن‌و پیاوم ده‌بیست‌و جه‌سته‌ی كه‌وتوم ئه‌بینی وه‌ك قیامه‌ت وابوو".
ئاراس ده‌گێرێته‌وه‌ كه‌ دایكی‌ بیستویه‌تی‌ برینداره‌ خۆی‌ گه‌یاندۆته‌ ئه‌و ژێر زه‌مینه‌ی كه‌ ئاراسی لێبووه‌و له‌ماڵی خۆیانه‌وه‌ نزیك بووه‌"دایكم باوه‌شی پیاكردم‌و وتی ماوی، وتم به‌ڵێ به‌ڵام ده‌ستم لێمه‌ده‌ زۆر وه‌زعم خراپه‌، وتم ئێوه‌ بڕۆن، من ناتوانم بجوڵێم به‌ سه‌ریاسی برامم وت من ئه‌مرم تۆ ئاگات له‌كچه‌كان بێت، ده‌ستی دایكمم ماچكرد‌و ئیتر نه‌مبینییه‌وه‌، كه‌چی من مام‌و ئه‌وان مردن".
دوای 10 خوله‌ك خوشكێكی‌ ئاراس به‌هه‌مان شێوه‌ ده‌چێته‌وه‌ لای‌‌وپێی ده‌ڵێت كه‌ له‌گه‌ڵیان بڕوات "ده‌ستی كرده‌ ملم‌و خوێنی بینی گریا، وتم ده‌نگ به‌رزمه‌كه‌ره‌وه‌ من ناتوانم بێم تۆ بڕۆ له‌گه‌ڵ دایك‌وباوكم به‌، ئه‌ویشم بۆ دواجار بینی‌و پێموت من ئه‌مرم ئیتر خودا حافیز.
سه‌ریاسیش له‌سه‌ر قادرمه‌كان لایكرده‌وه‌و ده‌ستێكم بۆ به‌رزكرده‌وه‌، ئه‌وه‌ دوا بینینی ماڵه‌وه‌مان بوو".
ئاراس كه‌ خوێنی‌ لێچۆڕاوه‌ له‌ژێر زه‌مینه‌كه‌، به‌رده‌وام گوێی له‌زرمه‌ی‌ تۆپ‌و ته‌یاره‌كان بووه‌، نزیك كاتژمێر 2ی پاشنیوه‌ڕۆ هه‌ست ده‌كات هه‌ناسه‌ی توندبوه‌ به‌بێئه‌وه‌ی‌ بزانێت كیمیاوی بارانكراون، ئاراس له‌گه‌ڵ ئه‌و كه‌سانه‌ی دیكه‌ كه‌ له‌ژێر زه‌مینه‌كه‌دا بوون به‌تانی ته‌ڕده‌كه‌ن‌و ده‌یده‌ن به‌خۆیاندا، پاشان توشی ڕشانه‌وه‌ ده‌بن.
"شه‌و، ئه‌وانه‌ی‌ له‌گه‌ڵم بوون به‌منیان وت ئه‌مێنیته‌وه‌ یان دێیت، به‌ئیشاره‌ت تیمگه‌یاندن‌و وتم دێم، هیچ ئیحساسێكم نه‌مابوو، ده‌ستمانكرد به‌ڕۆشتن، به‌كۆڵانه‌كاندا سوڕاینه‌وه‌ نه‌مانئه‌زانی بۆ كوێ بڕۆین، گریان‌و ده‌نگی سه‌یاره‌‌و كه‌وتنی خه‌ڵك‌و لاشه‌ سه‌ری لێشێواندبووین، كه‌ لایتی سه‌یاره‌ داده‌گیرسا په‌نجا كه‌س په‌لاماریان ئه‌دا ئه‌یانوت بیكوژینه‌ره‌وه‌ چونكه‌ چاومان خه‌ریك بوو كوێر بێت، كه‌ گه‌شتینه‌ شاخی‌ شنروێ، گیام ئه‌خسته‌ ده‌ممه‌وه‌ له‌تاو برسیه‌تی".
له‌سه‌ر سنور ئاراس‌و دوو برینداری تر به‌ئۆتۆمبێلێك ده‌برێن بۆ نه‌خۆشخانه‌ی‌ پاوه‌ له‌ئێران، له‌وێ جله‌كانیان له‌به‌رداده‌كه‌نن‌و به‌سۆنده‌ی به‌هێز ئاویان لێده‌ده‌ن‌و ده‌یان شۆن، ئه‌و كات ئاراس بینینی تا مه‌ودای مه‌تریێك بووه‌و زۆر هێزی قسه‌كردنیشی نه‌بووه‌.
"برینه‌كانیان هه‌موو تیماركردم زۆر سه‌رم ده‌ئێشا، منداڵێك ده‌گریا گوێم لێبوو وامزانی منداڵه‌كه‌ی خۆمانه‌ وتم دایكه‌ مه‌هێڵه‌ ئه‌و منداڵه‌ بگری.
كه‌ چاومكرده‌وه‌ وتم خودایه‌ ئه‌مه‌ خه‌و بێت، به‌ڵام به‌داخه‌وه‌ راستی بوو".
هه‌روه‌ها وتی‌ "سه‌یرم كرد هه‌رچوار ده‌وره‌م سپییه‌و چاوم باش نه‌یده‌بینی، ئاگام لێبوو ژنێك وتی تێكچووه‌، گوێم گرت بزانم به‌كێ ده‌ڵێ زانیم له‌گه‌ڵ منیه‌تی زۆر هه‌ستێكی ناخۆشم هه‌بوو".
دوای‌ سێ رۆژ مانه‌وه‌ی‌ له‌نه‌خۆشخانه‌، ئاراس كه‌ هێشتا برینه‌كانی‌ جه‌سته‌ی‌ سارێژ نه‌بووه‌، بیری كه‌سوكاره‌كه‌ی‌ ده‌كه‌وێته‌وه‌، هه‌ربۆیه‌ خۆی‌ ده‌دزێته‌وه‌و له‌ 20ی‌ ئازار به‌ته‌ندروستییه‌كی خراپه‌وه‌ ده‌گه‌ڕێته‌وه‌ بۆ هه‌ڵه‌بجه‌ بۆ سۆراغی كه‌سوكاره‌كه‌ی‌.
دواتر به‌میكزه‌مینییه‌كی سه‌بازی له‌باره‌گایه‌كی‌ یه‌كێتی‌ له‌عه‌بابه‌یلێوه‌ ده‌كه‌وێته‌ رێ بۆ هه‌ڵه‌بجه‌، وتی‌"كه‌هاتینه‌ خواره‌وه‌، به‌ده‌یان لاشه‌مان بینی له‌قه‌راخ رێگاكه‌ مردبوون،  هه‌ستی مرۆڤانه‌م نه‌مابوو، تا نیوه‌ هاتین‌و دابه‌زین، چونكه‌ سه‌یاره‌كه‌ ده‌رنه‌ده‌چوو به‌هۆی خراپی رێگاكه‌و بوونی لاشه‌ی زۆر، زۆربه‌ی مردوه‌كان ئاوسابوون، ئه‌موت دایك‌وباوكی منیش ئاوایان لێنه‌هاتبێت، ئه‌ترسام نه‌مئه‌توانی سه‌یریان بكه‌م".
ئاراس عابید له‌ناو هه‌ڵه‌بجه‌ ده‌گاته‌ كارێزێك به‌ناوی حاجی ناجی وه‌ك باسیده‌كات دیمه‌نه‌كانی سه‌ر ئه‌و كارێزه‌ توشی شۆكیان كردوه‌.
"بیست بۆ سی كه‌سم بینی له‌قه‌راخ ئاوه‌كه‌ سه‌ریان خستبووه‌ ناو ئاوه‌كه‌‌ومردبوون، به‌شێوه‌یه‌ك بوون زیڕه‌ت ئه‌كرد، ئه‌وه‌نده‌م مه‌یت بینی هه‌ر رامده‌كرد، فڕۆكه‌ش هه‌ر ده‌هات‌وبۆردومانی ئه‌كرد، گه‌شتمه‌ ماڵه‌وه‌ی خۆمان بینیم زۆربه‌ی ماڵه‌كه‌مان روخابوو، له‌سه‌ری كۆڵانه‌كه‌مان بینیم ژن‌و منداڵێك كه‌وتبوو ترسام هه‌ڵمدانه‌وه‌ ماڵی ئێمه‌ نه‌بوون، به‌ڵام ده‌موچاویان كرم تێی دابوو، ئه‌وه‌نده‌ی تر ترسام".
دواتر ئاراس خۆی‌ ده‌گه‌یه‌نێته‌ نێو داروپه‌ردوی‌ خانوه‌ روخاوه‌كه‌یان بۆ سۆراغی خێزانه‌كه‌ی، ده‌بینێت شوشه‌ی‌ په‌نجه‌ره‌كان هه‌موو شكاون، پاشان هاوارده‌كات "دایه‌ گیان، سه‌ریاس، رێزان".
"چومه‌ هه‌یوانه‌كه‌ سه‌یرم كرد سفره‌كه‌ چۆن راخرابوو به‌و شێوه‌یه‌ مابووه‌وه‌، پڕ بوو له‌ته‌پوتۆز كه‌وچك نه‌درابوو له‌چێشت، چووم خۆم گۆڕی‌و بڕه‌ پاره‌یه‌كم هه‌بوو له‌ژێر سه‌لاجه‌كه‌ ده‌رم هێنا"ئاراس واده‌ڵێت.
ئه‌و له‌ماڵی‌ خۆیان كه‌س نابینێت، دواتر ده‌چێت بۆ ماڵی خاڵی‌ ده‌بینێت به‌ربۆردومان كه‌وتووه‌و وێران بووه‌"ته‌نها مردووم ئه‌بینی، حاڵه‌تی نه‌فسیم وای لێهاتبوو مردنه‌كانم به‌ئاسایی ئه‌بینی".
به‌بێئه‌وه‌ی‌ هه‌واڵی‌ كه‌سوكاره‌كه‌ی بزانێت، ئاراس ئێواره‌ی‌ هه‌مان رۆژ(20-3) ده‌گه‌ڕێته‌وه‌ بۆ عه‌بابه‌یلێ‌و ده‌مه‌و به‌یانی رۆژی دواتر له‌گه‌ڵ هاوڕێیه‌كی‌ له‌عه‌بابه‌یلێوه‌ ده‌گه‌ڕێته‌وه‌ بۆ هه‌ڵه‌بجه‌.
"خۆمان كرد به‌ماڵی خاڵۆمدا دارێكی گه‌وره‌یان هه‌بوو بینیمان ده‌ستی كچێك به‌داره‌كه‌وه‌ بوو، بینیم خه‌ڵك هه‌ردوو چاوی ده‌رهاتووه‌، چووینه‌ ماڵێك بێشكه‌یه‌كمان بینی منداڵێكی تیابوو ده‌ستیم گرت ده‌ستی ده‌رهات هاوارم كرد‌و رامكرد،  قه‌ت بیرم ناچێته‌وه‌، تووشی شۆك بووم، تاچه‌ند ده‌قیقه‌یه‌ك له‌رزم لێهات، ده‌روونییه‌ن به‌ته‌واوه‌تی رووخام".
له‌وكاته‌دا ئاراس دراوسێیه‌كیان ده‌بینێت‌و پرسیاری لێده‌كات كه‌ به‌دوای‌ چیدا ده‌گه‌ڕێت، ئه‌ویش پێی ده‌ڵێت به‌دوای‌ كه‌سوكاریدا ده‌گه‌رێت، ئه‌وپیاوه‌ش پێی ده‌ڵێت كه‌ سه‌رێك له‌ژێرزه‌مینه‌كه‌ی خۆیان بدات.
"كه‌ ئه‌وه‌ی وت زۆر ترسام، وتم بۆچی بڕۆمه‌ ژێر زه‌مینه‌كه‌؟ وتی پڕه‌ له‌مه‌یت بڕۆ بزانه‌ ناسراوی تێدایه‌، ئه‌وه‌م بیست گیانم تیانه‌ما، ئه‌موت خوایه‌ كه‌سمان نه‌مردبێت".
ئاراس كه‌ به‌دڵێكی ته‌نگه‌وه‌ قسه‌ی بۆ خه‌ندان ده‌كرد هه‌ناسه‌یه‌كی قوڵی هه‌ڵكێشاو وتی"یه‌كه‌م سات كه‌ مه‌یتی دایكمم بینی، هیچ هه‌ستێكم نه‌ما، به‌ڵام رازی بووم ته‌نها یه‌ك كه‌سیشمان مابێت، به‌ڵام هه‌مویان تیاچووبوون، ماڵی خاڵمی هه‌موو تیابوو، باوه‌شم كرد به‌مه‌یتی برا بچوكه‌كه‌مدا ئه‌و ده‌موچاوی تێك نه‌چووبوو به‌هۆی ئه‌وه‌ی دایكم خۆی دابوو به‌سه‌ریدا، ماچم كرد هاوارم كرد، ئیتر بێ هۆش بووم".
دوای‌ ئه‌و دیمه‌نه‌ ئاراس بۆ ماوه‌ی‌ (48) رۆژ به‌بێ هۆشی ده‌مێنێته‌وه‌و ده‌یبه‌نه‌ ئێران، له‌وێ دوای هۆشهاتنه‌وه‌ی به‌ته‌نها له‌خێمه‌یه‌ك به‌گۆشه‌گیری بۆ ماوه‌یه‌ك ده‌ژی تاكاتی‌ گه‌ڕانه‌وه‌ی‌ له‌ ساڵی 1989.
ئاراس كه‌ ئێستا خێزانداره‌و سێ منداڵی هه‌یه‌،  12 كه‌سی خێزانه‌كه‌ی‌‌و 14 كه‌سی تر له‌ماڵی‌ خاڵ‌و كه‌سه‌ نزیكه‌كانی تری له‌كیمیایی بارانه‌كه‌ی هه‌ڵه‌بجه‌دا شه‌هیدبوون، وتی‌"دوای ئه‌وان ته‌نیام‌و گوێ به‌هیچ شتێك ناده‌م، به‌رده‌وام یه‌ك چركه‌ ناتوانم ئه‌وان له‌بیر بكه‌م".
ئه‌و كه‌ ئێستا جێگری سه‌رۆكی كۆمه‌ڵه‌ی قوربانیانی هه‌ڵه‌بجه‌و به‌رپرسی نوسینگه‌ی هه‌ڵه‌بجه‌ی رێكخراوی منداڵ پارێزی كوردستانه‌، هێشتا كاریگه‌ری كیمیایی بارانه‌كه‌ له‌سه‌ر سییه‌كانی ماوه‌.
ئاراس ماڵه‌كه‌ی باوكی نۆژه‌نكردۆته‌وه‌ كه‌ پێشتر به‌ر بۆردومان كه‌وتبوو، جاروباریش سه‌ردانی‌ ئه‌و خانوه‌ چۆڵه‌ده‌كات‌و ده‌ڵێت"ئه‌چم له‌وێ بیریان لێئه‌كه‌مه‌وه‌، ئه‌گه‌ر بتوانم به‌خه‌یاڵیش له‌گه‌ڵیان بژیم رازیم".
