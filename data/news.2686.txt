ئێواره‌ی ئه‌مڕۆ، چوارشه‌ممه‌ رێكخراوی ئه‌نستیتۆی رۆژهه‌ڵاتی ناوه‌ڕاست گفتۆگۆیه‌كی له‌باره‌ی ره‌وشی ئاسایشی و ئابوری عێراق و هه‌رێمی كوردستان و سوریا سازكرد.
سكرتێری رۆژنامه‌وانیی ئه‌مینداری گشتی وه‌زاره‌تی پێشمه‌رگه‌ی هه‌رێمی كوردستان  به‌ خه‌ندانی راگه‌یاند كه‌ له‌ گفتوگۆكه‌دا،  فەریق جه‌بار یاوه‌ر،  ئه‌مینداری گشتی وه‌زاره‌تی پێشمه‌رگه‌ی هه‌رێمی كوردستان ئاماژه‌ی به‌وه‌كردووه‌: "هه‌رێمی كوردستان له‌ناوچه‌ی سنوری سوریا تا خانه‌قین و جه‌ولا كه‌ 1050 كیلۆمه‌ت سنووری له‌گه‌ڵ تیرۆرستانی داعش هه‌یه‌، تا مانگی هه‌شت هه‌رێمی كوردستان ستراتیژی شه‌ری ته‌نیا به‌رگیریكردن بوو چونكه‌ له‌وكاته‌دا داعش هێرشی نه‌كرده‌سه‌ر هه‌رێمی كوردستان.
به‌ڵام دوای مانگی هه‌شت داعش رووی شه‌ڕی گۆڕی بۆ هه‌رێمی كوردستان و له‌وماوه‌یه‌ كه‌ داعش هێرشی كرده‌ سه‌ر ئێمه‌ به‌هۆی ئه‌وه‌ی چه‌كێكی زۆری نوێی له‌ده‌ستدابوو."
وتیشی: " ئێمه‌ له‌هه‌ندێك ناوچه‌ پاشكه‌شمان به‌ هێزه‌كانمان كرد، دیاره‌ له‌وكاته‌دا به‌ته‌نیا شه‌ڕمان ده‌كرد چونكه‌ تا كۆتایی مانگی هه‌شت عێراق و ولاتانی ئه‌وروپا و هه‌رێمی كوردستان ته‌نیا ده‌یانڕوانییه‌ شه‌ره‌كه‌ و هیچ هه‌ڵوێستێكیان نه‌بوو."
فەریق جه‌بار یاوه‌ر ئاماژه‌ی به‌وه‌شكرد: "دوای مانگی 9 بارودۆخه‌كه‌ گۆڕانی به‌سه‌ردا هات ئه‌مه‌ش به‌هۆی په‌یوه‌ندییه‌كانی هه‌رێم له‌گه‌ڵ عێراق و وڵاتانی دیكه‌ و پێشمه‌رگه‌ له‌ حاڵه‌تی به‌رگرییه‌وه‌ ستراتیجی شه‌ڕه‌كه‌ی بۆ هێرشبردن گۆڕی."
ئه‌مینداری گشتی وه‌زاره‌تی پێشمه‌رگه‌ ئاشكرایكرد كه‌ تا ئێستا هه‌شت وڵات به‌شدارن له‌ شه‌ڕكردن دژی چه‌كدارانی داعش كه‌ هاوكاریی هه‌رێمی كوردستان ده‌كه‌ن، به‌ڵام ئه‌وان به‌شێكیان شه‌ڕی ئاسمانی ده‌كه‌ن و به‌شێكی تریشیان هاوكاری سه‌ربازی ده‌نێرن، ئه‌گینا وه‌ك شه‌ڕكردن ته‌نیا پێشمه‌رگه‌ شه‌ڕ ده‌كات، تا ئێستا به‌هاوكاری هاوپه‌یمانان به‌شێكی زۆر له‌ناوچه‌كانمان به‌تایبه‌تی له‌ سنوری ره‌بیعه‌ و زوممار و سنجار ئازادكردوون.
ئه‌و به‌شانه‌ی كه‌ ئازاد نه‌كراون پێی پلانێكی دارێژراو ئازاد ده‌كرێن.
ئه‌منیداری گشتی وه‌زاره‌تی پێشمه‌رگه‌ ره‌تیكرده‌وه‌ هه‌ولێر مه‌ترسیی له‌سه‌ر بێ و وتی: "ئه‌و ناوچانه‌ش هاوسنوری هه‌ولێرین وه‌ك مه‌خمور و گوێڕ هه‌موویان ئازادكراون و هه‌ولێر هیچ مه‌ترسیی داعشی له‌سه‌ر نییه‌.
ئه‌وه‌ی په‌یوه‌ندیی به‌ كه‌ركوكه‌یشه‌وه‌ هه‌یه‌ تا ئێستا هیچ گۆڕانگارییه‌ك رووینه‌داوه‌."
فەریق جەبار یاوه‌ر ئاماژه‌ی به‌وشكرد كه‌ داعش له‌ قۆناغی ئێستا رووبه‌روی تێكشكانێكی زۆر بۆته‌وه‌ و له‌ حاڵه‌تی هێرشكردن كه‌وتووه‌ته‌ حاڵه‌تی به‌رگریكردن، به‌ڵام ئه‌و به‌رگرییه‌ زۆر لاوازه‌ و توانای شه‌ڕیان له‌به‌رامبه‌ر پێشمه‌رگه‌ نه‌ماوه‌.
