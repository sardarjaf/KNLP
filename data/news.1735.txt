هەزاران كەس لە دانیشتووانی چەپگەرای پاریسو بەرلین بەمەبەستی پشتیوانیكردن لە خەڵكو حكومەتی یۆنان رژانە سەر شەقامەكانو حكومەتی چەپگەرای ئەسیناش لە كۆبوونەوەیەكی تایبەتدا ستراتژیەكانی وڵاتەكەی بۆ دانوستانو گفتوگۆكانی لەگەڵ یەكێتی ئەوروپادا تاوتوێ دەكات.
هەزاران هاووڵاتیی چەپگەرای فەرەنسی خۆپیشاندانێكی جەماوەرییان لەژێر دروشمی دەرفەتێكی دیكە بە یۆنان بدەن، بۆ پشتیوانی لە خەڵكو حكومەتی یۆنان ئەنجامداو داوایان لە دەسەڵاتدارانی وڵاتەكەیان كرد بڕیارێك نەدەن كە هاووڵاتیانی یۆنان تووشی هەژاریو بێكاری زیاتر بكات.
هاوكات لە بەرلینی پایتەختی ئەڵمانیاش، هاووڵاتیانی چەپگەرای ئەو وڵاتە بە رژانە سەر شەقامەكان پشتیوانی خۆیان بۆ یۆنانیەكان دووپات كردەوەو داواكاربوون بە هەڵوەشاندنەوەی سیاسەتەكانی تەقەشوف لە یۆنان كۆتایی بەو كۆیلایەتیە بێنن كە سیاسەتەكانی قەرزپێدان بەرهەمیان هێناوەو ئەوروپایەكی دادپەروەرانەتر دروست بكەن.
حكومەتی چەپگەرای یۆنانیش زنجیرە دانیشتنێكی بۆ دیاریكردنی ستراتژی وڵاتەكەی لە دانیشتنەكەدا ئەنجام داوەو سەرۆكی چەپگەرای ئەو وڵاتە پرۆژەیەكی نوێی بۆ چارەسەر كردنی كێشەكان پێشكەش بە هەریەك لە سەرۆكی ئەنجومەنی ئەوروپاو راوێژكاری ئەڵمانیاو سەرۆكی فەرەنسا كردووە.
