"به‌ترسێكی زۆره‌وه‌ له‌ناو دووڕیانی مردن‌و ژیاندا هه‌موان بیریان له‌خۆقوتاركردن ده‌كرده‌وه‌، منیش پاراستنی تۆماره‌كانی شاره‌كه‌م، له‌گه‌ڵ كارگوزارو خێزانه‌كه‌ی له‌ژێر قادرمه‌ی ماڵی كارگوزاره‌كه‌ماندا تۆماره‌كانمان پاراست، ئێستا هه‌ڵه‌بجه‌ییه‌كان شانازی پێوه‌ ده‌كه‌ن"ئه‌مه‌ قسه‌ی ئه‌حمه‌د حه‌مه‌ئه‌مینه‌ كه‌ ساڵی 1988 به‌ڕێوه‌به‌ری فه‌رمانگه‌ی باری شارستانی هه‌ڵه‌بجه‌ بووه‌.
چه‌ند رۆژێك به‌رله‌كیمیایی بارانكردنی هه‌ڵه‌بجه‌، ئه‌حمه‌د حه‌مه‌ئه‌مین بیر له‌پاراستنی تۆماری هه‌ڵه‌بجه‌ییه‌كان ده‌كاته‌وه‌، ئه‌و مێژووی له‌یاد نه‌چووه‌و ده‌زانێت ساڵی 1974 كۆی تۆماره‌كانی هه‌ڵه‌بجه‌ له‌ناوچوون، نایه‌وێت جارێكی دیكه‌ ئه‌و حاڵه‌ته‌ رووبداته‌وه‌.
فه‌رمانگه‌ی باری شارستانی هه‌ڵه‌بجه‌ نزیكی قایمقامیه‌تی ئه‌و شاره‌ بووه‌و، تۆماره‌كانی بیاره‌و خورماڵ‌و سیروانیش له‌هه‌ڵه‌بجه‌ بوون به‌هۆی راگواستنی ئه‌و ناوچانه‌وه‌.
ئه‌حمه‌د حه‌مه‌ئه‌مین كه‌ ئه‌و كه‌ ئه‌وكاته‌ ته‌مه‌نی 32 ساڵ‌و خێزانداربووه‌ باسله‌دۆخی شاری هه‌ڵه‌بجه‌ ده‌كات له‌رۆژانی پێش كیمیایی بارانكردنی شاره‌كه‌ له‌لایه‌ن به‌عسه‌وه‌و ئه‌وه‌ده‌خاته‌روو شه‌ڕ له‌نزیك هه‌ڵه‌بجه‌بووه‌‌و رۆژ به‌ رۆژ دۆخه‌كه‌ قورستربووه‌.
"رۆژانه‌ فڕۆكه‌ی عێراقی بۆردومانی ده‌كرد، شتێك نه‌مابوو ناوی ژیان‌و مانه‌وه‌ بێت، هه‌موو كه‌سێك ترسی لێ نیشتبوو، دوو رۆژ پێش گیرانی هه‌ڵه‌بجه‌(له‌لایه‌ن پێشمه‌رگه‌و سوپای ئێران) كۆمه‌ڵێك فڕۆكه‌ی عێراقی ناوچه‌ی عه‌نه‌بیان به‌ چڕی بۆردومان كرد، دوای ئه‌وه‌ سوپای عێراقی له‌ناوچه‌ی عه‌نه‌به‌وه‌ پاشه‌كشه‌یان كرد به‌ره‌و شارو پێشمه‌رگه‌ له‌هه‌رچوارلاوه‌ ده‌وریاندان زۆربه‌یان كوژران‌و ئه‌وانی تریان به‌دیل گیران‌و دواتر شار كه‌وته‌ ده‌ست پێشمه‌رگه‌"ئه‌حمه‌د واده‌ڵێت.
به‌ره‌به‌یانی 13-3 به‌ڕێوه‌به‌ری فه‌رمانگه‌ی باری شارستانی هه‌ڵه‌بجه‌ له‌گه‌ڵ عه‌باس محێدین كارگوزاری فه‌رمانگه‌و خێزانه‌كه‌ی ده‌ستیان به‌گواستنه‌وه‌ی تۆماره‌كان كردووه‌ بۆ ماڵی كارگوزاره‌كه‌ به‌وپێیه‌ی ماڵی ئه‌وان نزیكی فه‌رمانگه‌كه‌ بووه‌.
"كۆی تۆماره‌كان 120 سجیل بون، كاته‌كه‌ی زۆر هه‌ستیار بوو ده‌بوو له‌ ماوه‌یه‌كی كه‌مدا ئه‌و كاره‌م بكردایه‌، گواستنه‌وه‌ی تۆماره‌كان ته‌نها نیو سه‌عاتی پێچوو هه‌مووشی به‌ كۆڵ گواستمانه‌وه‌"ئه‌حمه‌د واده‌ڵێت.
ئه‌وان تۆماره‌كان له‌ژێر قادرمه‌كانی ماڵی عه‌باس محێدین داده‌نێن"جوان به‌ لایلۆن پێچامانه‌وه‌ بۆ ئه‌وه‌ی ته‌ڕ نه‌بن، ئه‌و شوێنه‌ش بێ شكبوو كه‌س گرنكی به‌ ژێر قادرمه‌ نه‌ده‌دا بۆیه‌ ئه‌و شوێنه‌مان هه‌ڵبژارد".
دوای گواستنه‌وه‌و داپۆشینی تۆماره‌كان، ئه‌حمه‌د به‌ره‌و ماڵه‌وه‌ ده‌گه‌ڕێته‌وه‌"له‌رێگه‌ زۆر ده‌ترسام هیچ شتێكی باش به‌ خه‌یاڵمدا نه‌ده‌هات وامده‌زانی روو به‌ مه‌رگ ده‌ڕۆم نه‌ك رووو به‌ ماڵ، كه‌س هه‌ستی نه‌مابوو حكومه‌ت نه‌مابوو هه‌موو كه‌لوپه‌لی فه‌رمانگه‌كانی هه‌ڵه‌بجه‌ فه‌وتان ته‌نها فه‌رمانگه‌ی شارستانی به‌ سه‌لامه‌تی مایه‌وه‌".
رۆژی 16-3-1988 له‌گه‌ڵ كیمیایی بارانكردنی هه‌ڵه‌بجه‌ له‌لایه‌ن رژێمی به‌عسه‌وه‌، ئه‌حمه‌دو خێزانه‌كه‌ی بۆ خۆده‌ربازكردن به‌ڕێده‌كه‌ون بۆ ده‌ره‌وه‌ی هه‌ڵه‌بجه‌"له‌ عه‌نه‌ب قیمامه‌تمان بینی دواتر چوینه‌ توێڵه‌‌و له‌وێوه‌ چوینه‌ ئێران له‌وێ چوینه‌ هه‌رسین له‌وێشه‌وه‌ گواستراینه‌وه‌ بۆ كه‌مپێك له‌شاری كرمان له‌سنوری ئه‌فغانستان، شه‌ش مانگ له‌وێ ماینه‌وه‌ دواتر عێراق لێخۆشبوونی ده‌ركرد بڕیاری گه‌ڕانه‌وه‌ماندا بۆ عێراق به‌هۆی خراپی گوزه‌رانمانه‌وه‌ له‌كه‌مپه‌كه‌".
به‌ڵام ئه‌وه‌ دواین یه‌ك بینینیان بووه‌و ئێستا ئه‌حمه‌د حه‌مه‌ ئه‌مین هه‌واڵی عه‌باس‌و خێزانه‌كه‌ی نازانێت، په‌یامنێری خه‌ندانیش سۆراغی عه‌باس محێدین‌و خێزانه‌كه‌ی كرد تابیان دۆزێته‌وه‌و قسه‌یان له‌گه‌ڵدابكات، به‌ڵام هه‌وڵه‌كان ئه‌نجامیان نه‌بوو.
ئه‌وخێزانانه‌ی به‌هۆی كیمیایی بارانی هه‌ڵه‌بجه‌وه‌ ئاواره‌ی ئێران بوبون له‌مانگی 9ی ساڵی 1989 ده‌ست ده‌كه‌ن به‌گه‌ڕانه‌وه‌، ئه‌حمه‌د‌و خێزانه‌كه‌شی ئه‌وكات له‌وئاوارانه‌ده‌بن كه‌ له‌ته‌وێڵه‌وه‌ ده‌گه‌ڕێنه‌وه‌و سه‌ره‌تا ده‌برێنه‌ عه‌ربه‌ت‌و دواتر له‌ناحیه‌ی باینجان ده‌یان هێڵنه‌وه‌.
"دوو بۆ سێ رۆژ له‌وێ ماینه‌وه‌ ژیانێكی زۆر ناخۆشمان هه‌بوو ئه‌و كات پێناسه‌ی فه‌رمانبه‌ریم پێبوو به‌وه‌ گه‌ڕامه‌وه‌ بۆ سلێمانی‌و راپۆرتێكم نوسی بۆ شارستانی سلێمانی كه‌ هه‌موو تۆماره‌كانم پاراستوه‌ بابچین بیان هێنینه‌وه‌، به‌ڵام گوێیان لێ نه‌گرتم‌و وتیان خه‌ڵكی هه‌ڵه‌بجه‌ هه‌موی گێره‌شێوێنن"ئه‌حمه‌د واده‌ڵێت.
له‌گه‌ڵ ئه‌وه‌ی به‌رپرسانی حكومی سه‌ره‌تا گوێی بۆناگرن بۆ گه‌ڕانه‌وه‌ی تۆماره‌كان، به‌ڵام ئه‌و كۆڵیان لێنادات‌و جارێكی دیكه‌ هه‌مان داواكاری ده‌بات بۆ به‌ڕێوه‌به‌ری گشتی شارستانی سلێمانی‌و ئه‌و رازیده‌بێت‌و له‌كۆتایی ساڵی 1989 لیژنه‌یه‌ك پێكده‌هێنن بۆ هێنانی تۆماره‌كان بۆ سلێمانی.
ئه‌حمه‌د حه‌مه‌ئه‌مین كه‌ باسی هێنانی تۆماره‌كانی بۆ په‌یامنێری خه‌ندان ده‌كرد به‌ده‌م هه‌ناسه‌ی قوڵ هه‌ڵكێشانه‌وه‌ ده‌یوت ئێوه‌ی گه‌نج نه‌تان بینیوه‌ بۆیه‌ زۆر گرنگ نییه‌ له‌لاتان.
"به‌ئۆتۆمبێلێكی توێتا كه‌وتینه‌ ڕێ به‌ره‌و هه‌ڵه‌بجه‌، رێگا ترسناك هه‌مووی سه‌رباز و سه‌ربازگه‌بوو له‌رێگه‌ كه‌ گه‌شتینه‌ هه‌ڵه‌بجه‌ وێرانه‌م بینی، زۆر ئه‌ترسام، چوین تۆماره‌كان وه‌ك خۆیان مابوون بارمان كردن‌و گه‌ڕاینه‌وه‌ بۆ سلێمانی، جار جاره‌ هه‌ستم به‌ دڵخۆشییه‌كی بچوك ده‌كرد به‌هۆی مانه‌وه‌ی تۆماره‌كانه‌وه‌"ئه‌حمه‌د وای وت.
پاراستنی تۆماره‌كانی هه‌ڵه‌بجه‌ له‌لایه‌ن ئه‌و به‌ڕێوه‌به‌ره‌و عه‌باس محێدین‌و خێزانه‌كه‌یه‌وه‌ ده‌بێته‌ هۆی ئه‌وه‌ی فه‌رمانبه‌رانی هه‌ڵه‌بجه‌ به‌بڕیارێك بگه‌ڕێنه‌وه‌ سه‌ر كاره‌كانی پێشویان"وتیان بابگه‌ڕێنه‌وه‌ سه‌ر كاره‌كانیان، چونكه‌ خه‌ڵكی دڵسۆزیان تێدایه‌".
ئه‌حمه‌د حه‌مه‌ئه‌مین دواتر گه‌ڕاوه‌ته‌وه‌ سه‌ر كاری حكومی‌و له‌هه‌ڵه‌بجه‌ی تازه‌ وه‌ك به‌رپرسی باری شارستانی تاوه‌كو راپه‌رینه‌كه‌ی به‌هاری 1991.
له‌كاتی راپه‌ڕینیشدا بۆجاری دووه‌م ئه‌حمه‌د تۆماره‌كانی هه‌ڵه‌بجه‌ ده‌باته‌وه‌ ماڵی خۆیان تا ئه‌وكاته‌ی حكومه‌تی كوردی دروست ده‌بێت"ساڵی 1993 تۆماره‌كانم گه‌ڕانده‌وه‌ بۆ حكومه‌ت".
له‌سه‌رده‌می شه‌ڕی ناوخۆی نێوان حزبه‌ كوردییه‌كانیشدا به‌رده‌وام ئه‌و تۆمارانه‌ی پاراستووه‌و چه‌ندینجار كۆی تۆماره‌كانی بردوه‌ته‌وه‌ بۆ ماڵی خۆیان‌و وه‌ك خۆی ده‌ڵێت"تاوه‌كو ئاژاوه‌و شه‌ڕه‌كان له‌ هه‌ڵه‌بجه‌ دوركه‌وتونه‌ته‌وه‌‌و دواتر گه‌ڕاندومنه‌ته‌وه‌".
ئه‌حمه‌د كه‌ ئێستا به‌ڕێوبه‌ری باری شارستانی هه‌ڵه‌بجه‌یه‌ له‌گه‌ڵ ئه‌وه‌ی ئه‌وكارانه‌  به‌ ئه‌ركی خۆی ده‌زانێت، به‌ڵام نیگه‌رانیشه‌ كه‌ تائێستا هیچ پێزانینێك له‌لایه‌ن حكومه‌ته‌وه‌ نه‌بووه‌ بۆ ئه‌و كارانه‌ی.
"تائێستا هیچ به‌رپرسێكی حكومی نه‌سوپاسیان كردووم نه‌بانگیان كردووم، یه‌كجار كه‌سێكی پارتی وه‌ك حزبییه‌ك سوپاسێكی سه‌ركاغه‌زی بۆ كردم له‌ وه‌زاره‌تی داراییه‌وه‌"ئه‌حمه‌د وای وت.
