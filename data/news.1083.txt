ئەندامێكی لیژنەی دارایی لە ئەنجومەنی نوێنەرانی عیراق پێشبینی دەكات رێژەی كورتهێنانی بودجەی ساڵی داهاتوو زیاتر بێت.
جەبار عەبادی، ئەندامی لیژنەی دارایی لە ئەنجومەنی نوێنەرانی عێراق رایگەیاند، ئەگەر تا ساڵی دووهەزارو شانزە داهاتی نەوتی عێراق وەك نیوەی یەكەمی ئەمساڵ بمێنێتەوە، ئەوا بودجەی ساڵی داهاتوو، كورتهێنانێكی گەورەی تێدەكەوێت.
بەوتەی عەبادی، ئەگەر پلانی تۆكمە دانەنرێ و نرخی نەوت هەر بەمجۆرەی ئێستا یاری بكات، ئەوا رێژەی ئەو كورتهێنانەی كە ساڵی دووهەزارو شانزە دووچاری بودجە دەبێت، دەگاتە زیاتر لە سەدا سی.
بەپێی پێشبینیی ئابووریناسان و ئەو داهاتەی بەهۆی دابەزینی نرخی نەوتەوە دەست عێراق دەكەوێت، چاوەڕوان دەكرێت بوجەی ساڵی داهاتووی عێراق لەنێوان پەنجاو دوو بۆ پەنجاو پێنج ملیار دۆلار بێت، ئەوەش ئەگەر نرخی یەك بەرمیل نەوت لەنێوان پەنجاو پێنج بۆ شەست و چوار دۆلار بێت.
هێما بۆ ئەوەشكراوە كە بەهۆی خەرجی شەڕی داعش بودجەكانی دیكەی بەكاربردن، پێشبینی دەكرێت كورتهێنانە چاوەڕوانكراوەكەی ناو بودجەی عێراق بگاتە بیست وپێنج ملیار دۆلار.
