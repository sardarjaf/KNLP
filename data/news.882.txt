له‌ كاتێكدا كه‌ ته‌واوی‌ لایه‌نه‌ سیاسه‌كان و پارله‌مانتارانی‌ هه‌رێمی‌ كوردستان كۆكن له‌ سه‌ر سستمی‌ حوكمڕانی‌ پارله‌مانی‌ وله‌ پرۆژه‌ی‌ ده‌ستوور له‌ سه‌ری‌ رێككه‌وتوون وكار بۆ چه‌سپاندنی‌ به‌ یاسا ده‌كه‌ن وبه‌شی‌ زۆریان ده‌یانه‌وێ‌ سه‌رۆك له‌ ناو پارله‌ماندا هه‌ڵبژێردرێـت و ولایه‌ت و ده‌سه‌لاَتی‌ دیاری‌ كراو بێت ،(سه‌رۆكایه‌تی‌ هه‌رێم) بڕیار ده‌دات هه‌ڵبژاردنی‌ سه‌رتاسه‌ری‌ بۆ سه‌رۆكی‌ هه‌رێم ئه‌نجام بدرێت ، بۆ ئه‌وه‌ی‌ متمانه‌ی‌ راسته‌وخۆ (نه‌ك به‌ نوێنه‌رایه‌تی‌ ) له‌ خه‌ڵكه‌وه‌ وه‌ربگرێ‌ ، ئه‌گه‌ر چی‌ دیار نییه‌ كه‌ سه‌رۆكی‌ ئێستای‌ هه‌رێم خۆی‌ بۆ ولایه‌تێكی‌ تر هه‌ڵده‌بژێرێته‌وه‌ یاخود نا ، به‌لاَم بڕیاره‌كه‌ به‌ روونی‌ (په‌رچه‌كرداره‌) بۆ پرۆژه‌(په‌له‌)كه‌ی‌ فراكسیۆنی‌ گۆران كه‌ یه‌كێتی‌ و لایه‌نه‌ ئیسلامیه‌كانیش پرۆژه‌ی‌ هاوشێوه‌یان هه‌یه‌و هاوبۆچوونیانن ،كه‌ ده‌كرا فراكسیۆنی‌ پارتی‌ یش پرۆژه‌ی‌ بدیلی‌ هه‌بووایه‌و هه‌موو پرۆژه‌كان یه‌كخرابان و سازانیان له‌ سه‌ر بكرایه‌ وه‌كو ئه‌وه‌ی‌(بۆ ده‌ستووری‌ هه‌رێم ده‌كرێت).
ئایا ئه‌م بڕیاره‌ قابیلی‌ ته‌مییز كردنه‌وه‌یه‌؟!
پێشتریش ترسه‌كه‌ له‌سه‌ر ئه‌وه‌ بوو له‌به‌ر ره‌هایی‌ ده‌سه‌لاَت هیچ هێزێك به‌ر به‌ تووڕه‌بوونی‌ وا نه‌گرێت و بریاری‌ له‌و جۆره‌ی‌ پێ‌ رانه‌گیرێ‌.
بڕیاری‌ سیاسی‌ پرۆسه‌یه‌كی‌ دیموكراسی‌ ،كۆده‌نگی‌ ، راوێژكاری‌ (دوور له‌ گرژی‌ و انفعال)ه‌، نه‌خواسته‌ بۆ هه‌رێمێكی‌ قه‌رزاری‌ پڕكێشه‌و بێشه‌ و شه‌ڕو شۆڕی‌ (ناسه‌ربه‌خۆ)ی‌ وه‌كو هه‌رێمی‌ كوردستان.
به‌داخه‌وه‌ ئێمه‌ میلله‌تێكین ،سیاسی‌ و سه‌ركرده‌كانمان(بێ‌ جیاوازی‌) به‌تووڕه‌یی‌ و ره‌د فعل بریار له‌ چاره‌نووسمان ده‌ده‌ن ، هه‌موو به‌رپرسن و به‌رپرسیار نین ، فه‌رمانده‌ن و ده‌ڵێن (شه‌هیده‌كان ) به‌رپرسن له‌ شه‌ڕی‌ ناوخۆ ،له‌ دژی‌ یه‌ك (مزایه‌ده‌ی‌ سیاسی‌ ) ده‌كه‌ن ، له‌ كه‌شی‌ بانزیناویدا وتاری‌ ئاگرین ده‌ده‌ن ، له‌ دژی‌ یه‌كتر ده‌رو دراوسێ‌ ده‌وروژێنن ، دیموكراسیه‌ت بۆ یاساندنی‌ (بریاره‌ په‌له‌كان ) به‌كار ده‌هێنن.
قسه‌ ده‌كه‌ن و ئاماده‌نین گوێ‌ بگرن!
بۆیه‌ ئه‌گه‌ر ئه‌م هه‌ڵبژاردنه‌ سه‌رتاسه‌ریه‌ ده‌كرێت ،پێویسته‌ (كاندیدی‌ تر) هه‌بێت ، پێویسته‌ بۆ دووساڵ بێت بۆ ئه‌وه‌ی‌ هه‌ڵبژاردنی‌ سه‌رۆك (له‌ پارله‌مان یان ده‌ره‌وه‌ی‌ پارله‌مانیش بێت) له‌گه‌ڵ خوولی‌ پارله‌مان یه‌كبگرێته‌وه‌ ، ئه‌گه‌ر سه‌رۆكی‌ ئێٍستای‌ هه‌رێم خۆی‌ ده‌پاڵێوێته‌وه‌ پێویسته‌ یاساكه‌ هه‌موار بكرێت (كه‌ بێ‌ سازان مه‌حاڵه‌) ،به‌لاَم ئه‌گه‌ر لایه‌نه‌ سیاسیه‌كان و فراكسیۆنه‌كان (به‌دیلی‌ به‌هێز ی‌ هاوبه‌شیان نه‌بێ‌ ) له‌ به‌رامبه‌ر (بارزانی‌ باوك)، ئه‌وه‌ پێویست به‌ (هه‌ڵبژاردن) ناكا و، با وروژاندنی‌ رای‌ گشتی‌ و ئاڵۆزاندنی‌ سیاسی‌ و سه‌رقاڵ كردن و ساردكردنه‌وه‌ی‌ پێشمه‌رگه‌ و قه‌رزێكی‌ زۆری‌ تر بۆ خه‌رجیی‌ هه‌ڵبژاردنی‌ ناوه‌خت راگرن ، نوێنه‌ری‌ خه‌ڵك له‌ پارله‌مان وپارێزگاكانن با (ته‌نها) له‌م خوله‌داو به‌ سازان ئه‌وان بڕیار بده‌ن.
تكایه‌ هێوربنه‌وه‌ ، به‌ هێمنی‌ بڕیار بده‌ن ، میلله‌تێك ژان به‌ سه‌ربه‌خۆییه‌وه‌ ده‌گرێ‌.
