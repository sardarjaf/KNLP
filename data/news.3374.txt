ئەمڕۆ پارتی کرێکارانی سکۆتلەندا لەبریتانیا سەرۆکێکی نوێی بۆ خۆی هەڵبژارد.
ئەوەی کەجێگای تێڕامان و هۆکاری سەرەکی ئەو نوسینەی ئێمەیە، وتاری سەرۆکی نوێی ئەو پارتەیە، لەبەردەم ئەندامانی گۆنگرەی پارتەکەیدا.
وتارێک، بەهەق شیاوە بۆئەوەی جێگای تێڕامان وئەزموون وەرگرتن بێت بۆ (یەکێتیەکان) لەهەموو ئاستە ‌حزبیەکانیدا.
وتارەکەی ((جیم مێرفی)) سەرۆکی نوێی پارتی کرێکارانی سکۆتلەندا، کەپارتی هاوڕێی و پارتی دەستەخوشکی یەکێتییە لەڕێکخراوی سۆسیالست ئینەرناسیۆناڵ.
لەڕاستیدا باش وایە لەزۆر شوێنیدا بۆیەکێتیەکان وتاری جێگای سەرنج ڕاکێشان و وتاری مایەی تێگەیشتن و ئەزموون وەرگرتن بێت.
وتارێک، کەزۆر بەقوڵی پەیوەندی بەگیانی هەڤاڵبەندی و لەیەکتری تێگەیشتن و یەکتری قەبوڵکردنەوە هەیە لەناو ئەو پارتە دەستە خوشکەی یەکێتیدا.
گیانێک، کەبەداخەوە لەسەردەمی پۆست مام جەلالدا، لەسەراپای جومگەکانی یەکێتیدا بەشێوەیەکی مەترسیدار غائیبە.
دوای ئەوەی جیم مێرفی و گروپەکەی بەسەر هەردوو کاندیدای دوو گروپە ڕکابەرەکەی ناو سەرۆکایەتیکردنی پارتەکەیاندا سەرکەوتن، لەیەکەم وتاریدا، جیم وەکو سەرۆکی نوێی ئەو پارتە، گوتی ((ئەمە بەرپرسیاریەتێکی گەورەیە بۆ من.
بۆیە دەبێت شێلگیرانە تێبکۆشم بۆئەوەی بتوانم نرخی متمانەی ئەوانە بدەمەوە کەدەنگیان پێ دام و بەهەمان شێلگیریشەوە دەبێت تێبکۆشم بۆئەوەی لێرەوە هاوکاری ئەو هەڤاڵانەش بەدەستبهێنم کەدەنگیان بۆ من نەداوە))
جیم مێرفی لەوتارەکەیدا،بەڕوحیەتێکی هەڤاڵانەی بەرزەوە((ڕوحیەتێک کەبەداخەوە لەدوای نەخۆشکەوتنی مام جەلالەوە، لەهیچ جومگەیەکی یەکێتیدا بوونی نەماوە)) ڕووی دەمی لەئەندامانی گۆنگرەی پارتەکەی بەتایبەت لەهەڤاڵە ڕکابەرەکانی خۆی و ئەو ئەندامانانە دەکات کەدەنگیان بۆ ئەو نەداوە و دەڵێت (( ئەوە هەرگیز کێشە نیە کەچۆن دەنگتان داوە.
چونکە ئەمە کۆتایی هات.
ئەوە هیچ بۆ من جێگای بایەخ نیە دەنگتان داوە بە(من) یان بە (سارا) یان بە(نیڵ) بەڵکو مەسەلەی هەرە گرنگ لێرەوە پرسی بەیەکەوە کار کردنمانە لەپێناو پارتەکەمان و لەپێناو سکۆتلەندایەکی باشتر و دادپەروەتردا.
سکۆتلەندایەک، کەبیکەینە شوێنێکی دادپەروەرانەی شیاوتر بۆ کارکردن و ژیان)).
لەڕاستیدا ئەوەی ئیمڕۆ سەرۆکی نوێێ پارتی کرێکارانی سکۆتلەندا لەبریتانیا جەختی لەسەر کردەوە درێژکردنەوەی گیان و ئەزموونێکە کە(تۆنی بلێر) و (گۆردن بڕاون) وەکو میراتێکی سیاسی و ئەقڵانی هاوچەرخ بۆ سەرجەم ئەندامان و هەوادارانی پارتی کریکارانی بریتانیان جێهێشت، بەئەندامانی پارتی کریکارانی سکۆتلەندیشەوە.
گیان و ئەقڵ و ئەزموونێک، کەبەداخەوە یەکێتیەکان بەسەرجەمیانەوە، لەمێژوودا نەیانتوانی لەمام جەلالی گەورە ڕێبەریانەوە فێری ببن و لەئێستاشیاندا بەسەرجەمیانەوە، ناتوانن ئەزمونی نوێی لێبخەنەوە!
