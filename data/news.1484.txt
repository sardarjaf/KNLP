وەزارەتی بەرگری یۆنان لە راگەیەندراوێكدا ئاشكرایكردووە كە تیمەكانی تایبەت بە گەڕان بۆ دۆزینەوەی پارچەو قوربانیانی فڕۆكە میسریەكە، دوو كورسی فڕۆكەكەو جانتایەكیان دۆزیوەتەوە.
سوپای میسریش لە پەیجی تایبەتی خۆی لە فەیسبووك هەواڵەكەی وەزارەتی بەرگری یۆنانی پشتڕاست كردۆتەوەو رایگەیاندووە كە چەند پارچەیەكی فڕۆكەكەمان لە ئاوەكانی دەریای ناوەڕاستو لەدووری دووسەدو نەوەد كیلۆمەتری بەندەری ئەسكەندەریە دۆزیوەتەوە.
ئاژانسی رۆیتەرز لەزمانی بەرپرسانی حكومەتی میسرەوە بڵاویكردۆتەوە كە گەڕان بەدوای سندووقی رەشی فڕۆكە ونبووەكەی ئەو وڵاتەو ئاشكرابوونی هۆكاری كەوتنەخوارەوەكەی بەردەوامەو ئاشكراشیكردووە كە گوشارێكی زۆریان بۆ راگەیاندنی هۆكاری رووداوەكە لەسەرە.
ئەحمەد عادل، جێگری بەڕێوەبەری كۆمپانیای نیشتمانیی فڕۆكەوانی میسر لە دیمانەیەكی تەلەڤزیۆنیدا لەگەڵ كەناڵی سی ئێن ئێنی ئەمریكا ئاشكرایكردووە كە لە ئێستادا تیمێكی تایبەت سەرقاڵی گەڕانن كە لە هێزەكانی سوپای میسر، یۆنان، فەرەنساو بەریتانیاو شارەزایەكی كۆمپانیای ئەیرباس پێكهاتوونو كۆمپانیای نیشتمانی فڕۆكەوانی میسریش زانیاری لەوان وەردەگرێت.
فڕۆكەیەكی نەفەرهەڵگر لەجۆری ئەیرباس ئەی سێسەدو بیست، سەر بە هیڵی فڕۆكەوانی میسر، لە هێڵی فڕینی ئێم ئێس هەشتسەدو چوار، بەرەبەیانی رۆژی پێنجشەممە لەگەشتێكی ئاسمانیدا لەنێوان پاریسو قاهیرە، بە شەستو شەش سەرنشینو خزمەتگوزارەوە، لەسەر ئاوەكانی دەریای ناوەڕاستدا كەوتەخوارەوەو هەتا ئێستاش هۆكاری كەوتنەخوارەوەكەی دیار نیە.
