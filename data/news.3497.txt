وەزارەتی بەرگری بەریتانیا ڕایگەیاند بە بەهای (600) هەزار پاوەن چەك و پێداویستی سەربازی ڕەوانەی هێزەكانی پێشمەرگە دەكەن بۆ شەڕی دژ بە داعش.
وەزارەتی بەرگری بەریتانیا ئاشكرای كردووە، ئەو هاوكارییە سەربازییانە زیاتر پێداویستی سەربازی و جلوبەرگی تایبەت بە بریندارانی جەنگ و چارەسەری بریندار و بەركەوتووەكان لەخۆی دەگرێت.
بەپێی بەیاننامەیەك كە لە ماڵپەری وەزارەتی بەرگری بەریتانیا بڵاوكراوەتەوە، بەریتانیا هاوكارییە سەربازییەكانی بۆ پێشمەرگە زیاتر دەكات و تاوەكو ئێستا پەنجا تۆن پێویستی سەربازی ڕەوانەی هێزەكانی پێشمەرگە كردووە.
هەر لە بەیاننامەكەدا هاتووە تا ئێستا لەندەن بڕی نیو ملیۆن تەقەمەنی و هەزارئامێری پشكنینی مین و تەقەمەنی و زیاتر لە سێسەد تۆن چەك و پێداویستی سەربازیشی لەجیاتی وڵاتانی تر بەخشیووە بە هەرێمی كوردستان.
لە درێژەی بەیاننامەكەی وەزارەتی بەرگریدا هاتووە، بەریتانیا هاوكارییە سەربازییەكانی زیاتر دەكات بۆ هەرێمی كوردستان و عێراق و لەو میانەیەشدا ژمارەی ڕاوێژكارەكانیان زیاتر دەكەن، بڕیاریشە لە داهاتوودا هەزار سەربازی ڕاوێژكار لەو وڵاتە دەست دەكەن بە مەشق و هاریكاری كردنی عێراق و هەرێمی كوردستان بۆ ڕووبەڕووی چەكدارانی داعش.
