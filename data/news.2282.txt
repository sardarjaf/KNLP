ڕزگار ئەحمەد، بەڕێوەبەری خۆپارێزی تەندروستی سلێمانی، بە SNNی ڕاگەیاند: ئیندۆمی بەهۆی بوونی مادەی كاربۆهیدرات لە پێكاتەكەیدا، دەبێتە هۆی زیادبوونی چەوری لە لەشی مرۆڤ، خواردنیشی لەلایەن منداڵانەوە زیانی زۆری هەیە.
وتیشی: تائێستا هیچ نوسراوێكمان لەلایەن وەزارەتی تەندروستی عیراق و هەرێمی كوردستانەوە بۆ ڕەوانە نەكراوە، كە ئاماژە بەقەدەغەكردنی ئەو جۆرە حراوەمەنییە بكات، بۆیە لەبازاڕەكاندا بەشێوەیەكی ئاسایی دەفرۆشرێت و بەهیچ جۆرێكیش قەدەغە نەكراوە.
لەلای خۆشیەوە، سۆران عەبدولغەفور سەرۆكی چاودێری بازرگانی سلێمانی بۆ SNN ڕایگەیاند: تا ئێستا پشكنین بۆ ئیندۆمی كراوەو چەندین جۆرمان ڕەوانەی پشكنین كردووەو هیچ كێشەیەكی نەبووە، تا بە فەرمیش ئاگادار نەكرێینەوە، ناتوانین لەبازاڕەكاندا قەدەغەی بكەین و ڕێگە بەفرۆشتنی نەدەین.
وتیشی:" هەركاتێك نوسراوێكمان لەبارەی قەدەغەكردنی ئیندۆمی پێ بگات، ڕاستەوخۆ دەستی بەسەردا دەگرین و لەبازاڕەكان كۆی دەكەینەوە، تا ئێستاش هیچ حاڵەتێك بەهۆی خراپی ئیندۆمیەوە تۆمارنەكراوە، تا بڕیاری قەدەغەكردنی دەربچێت".
