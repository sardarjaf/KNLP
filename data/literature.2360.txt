به‌ تێڕوانینمان بۆ دنیای سیاسی و كه‌لتوری و كۆمه‌ڵایه‌تی كۆمه‌ڵگه‌ی ئێمه‌ هه‌ست به‌ برینه‌كان ده‌كه‌ن و قه‌یرانه‌كان ده‌بینین.
زۆرێك پێیان وایه‌ كۆمه‌ڵگه‌ به‌ ده‌سكاریكردنی كۆی دامه‌زراوه‌كان و ده‌سه‌ڵاته‌كان قه‌یرانه‌كانی چاره‌سه‌ر ده‌بن، هه‌شت ئه‌وانه‌ی پێیان وایه‌ كه‌ ده‌كرێت له‌ خواره‌وه‌ و له‌ دروستكردنی تاكی هوشیار و ئازاده‌وه‌ ده‌ست به‌ باشتركردن و جوانكردنی دنیای خۆمان بكه‌ین.
ئه‌وه‌ی گرنگه‌ هه‌ڵوێسته‌ی له‌سه‌ر بكه‌ین ئه‌وه‌یه‌ كه‌ له‌ كوێدا قسه‌ له‌سه‌ر كۆمه‌ڵگه‌ ده‌كه‌ین و له‌كوێدا ده‌توانین پنته‌كانی بناسینه‌وه‌؟ له‌ كوێدا قسه‌ له‌سه‌ر ده‌سه‌ڵاته‌كان ده‌كه‌ین و چۆن ده‌توانین ده‌سكاری دامه‌زراوه‌ و ئۆفیسه‌كان بكه‌ین به‌جۆرێك له‌گه‌ڵ كۆی خه‌م و ئازاره‌كانی كۆمه‌ڵگه‌دا بگونجێت؟
بۆ ئه‌وه‌ی هه‌ر كۆمه‌ڵگه‌یه‌ك بتوانێت نوێنه‌ری ڕاسته‌قینه‌ هه‌ڵبژێرێت، پێویستی به‌ زیاد له‌ ده‌ركه‌وته‌یه‌كه‌، پێویستی به‌ زیاد له‌ پرنسیپێكه‌ تا هه‌ڵبژاردن به‌شێوه‌یه‌كی پۆزه‌تیڤ ڕێڕه‌وی خۆی له‌ كۆمه‌ڵگه‌دا وه‌رگرێت.
ئێمه‌ له‌ كۆمه‌ڵگه‌یه‌كدا ژیان ده‌كه‌ین كه‌ هێشتا شتێك به‌ناوی ئازادی تاك بوونی نیه‌.
تا ئه‌م چركه‌ساته‌ش مێنتاڵیتی خێڵ زاڵه‌ و سه‌رۆك عه‌شیره‌تێك ده‌توانێت به‌ناوی كۆی عه‌شیره‌ته‌كه‌یه‌وه‌ بڕیار بدات و به‌ ده‌نگه‌كانی هاوكێشه‌ی هه‌ڵبژاردن بگۆڕێت، ئێستاش پیاوێكی كۆمه‌ڵایه‌تی یان ئاینی ده‌توانێت به‌ناوی كۆی بنه‌ماڵه‌ و خێزانه‌كه‌یه‌وه‌ بڕیار بدات به‌بێ ئه‌وه‌ی هه‌ست به‌وه‌ بكات ئێمه‌ له‌دنیایه‌كدا ژیان ده‌كه‌ین كه‌ گه‌نجه‌كان هه‌ڵگری دید و تێڕوانینی ترن بۆ دنیا و ژیان و ئازادیه‌ تاكه‌كه‌سیه‌كان.
هه‌ربۆیه‌ تا ئێستا له‌ كۆمه‌ڵگه‌ی كوردیدا پیایه‌كانی خێڵ و خوێن به‌هێزن و به‌شێكی زۆری ده‌نگده‌ری كوردی به‌هۆی په‌یوه‌ندی خوێنه‌وه‌ بڕیار ده‌دات نه‌ك وه‌ستان له‌سه‌ر پرۆژه‌ و به‌رنامه‌ی لایه‌نه‌كان.
بۆیه‌ به‌ فه‌راهه‌م كردنی ئازادی بۆتاكه‌كان و فریكردنیان به‌وه‌ی چۆن بڕیار ده‌ده‌ن و له‌كوێدا ده‌ڵێن به‌ڵێ و له‌كوێدا به‌ نه‌خێر و ڕه‌تكردنه‌وه‌ ڕای خۆیان ده‌ببڕن، تاكه‌ هه‌نگاوه‌ بۆ دروستكردنی كۆمه‌ڵگه‌یه‌كی ته‌ندروست و گێڕانه‌وه‌ی به‌ها بۆ هه‌ڵبژاردن و دیاریكردنی نوێنه‌ری ڕاسته‌قینه‌ی گه‌ل له‌ دامه‌زراوه‌ی بڕیارداندا كه‌ پارله‌مانه‌ یان ده‌سه‌ڵاته‌ خۆجێییه‌كان كه‌ پایوه‌سته‌ به‌ نوێنه‌ری پارێزگاكان.
بیرمانه‌ له‌دوای هه‌ڵبژردنی ساڵی 1992 كۆمه‌ڵگه‌ی كوردی توشی شه‌ڕێكی ناوخۆ بوو له‌به‌ر هیچ نا له‌به‌ر قبوڵنه‌كردنی نه‌تیجه‌كانی هه‌ڵبژاردن و هه‌ر لایه‌نه‌ و خۆی له‌ هه‌ڵگری ڕاستیه‌كان ده‌زانی كه‌ نه‌ده‌بوو كه‌مینه‌ بێت و دۆڕانقبوڵنه‌كردن یه‌كێك بوو له‌ خه‌سڵه‌ته‌كانی نه‌تیجه‌ی هه‌ڵبژاردنه‌كانی ئه‌وكاته‌.
ئه‌مه‌ش دروست سه‌لمێنه‌ری ئه‌و ڕاستیه‌ بوو كه‌ ده‌بوو كۆمه‌ڵگه‌ به‌ كۆمه‌ڵێك له‌مپه‌ری به‌روه‌رده‌یی و هوشیاری تاك و ئازادیه‌كاندا تێپه‌ڕێت نه‌ك یه‌كسه‌ر دوای ڕاپه‌ڕین بیخه‌یته‌ سه‌ر سندوقه‌كانی ده‌نگدان.
هه‌ربۆیه‌ به‌ر له‌هه‌رشت ده‌بێت كۆمه‌ڵگه‌ ده‌بێت به‌ له‌مپه‌رێكی گرنگی هوشیاری سیاسی و كۆمه‌ڵایه‌تی و ئازادی تاك و مافه‌كانیاندا تێپه‌ڕێت تا ده‌گاته‌ ئه‌وه‌ی له‌نێو جیاوازیه‌كانی كۆمه‌ڵگه‌دا چ لایه‌نێك شایه‌نی ئه‌وه‌یه‌ حزكم بكات و تا چ ڕاده‌یه‌كیش به‌رامبه‌ر قبوڵی دۆڕان ده‌كات؟ به‌بێ تێپه‌ڕین به‌م له‌مپه‌ره‌دا قسه‌كردن له‌ هه‌ڵبژاردن و قبوڵكردنی بردنه‌وه‌ و دۆڕان جگه‌ له‌ نوكته‌یه‌ك هیچیتر نیه‌.
ده‌بێت هوشیاری تاكی كوردی ته‌نها له‌ڕێگه‌ی میدیاوه‌ نه‌بێت به‌ڵكو ده‌بێت له‌ په‌روه‌رده‌وه‌ ده‌ستپێبكرێت، ئه‌گه‌رنا ده‌نگده‌ری كورد ته‌نها میدیاده‌كاته‌ سه‌رچاوه‌ی زانیاریه‌كانی و ئه‌و كاندیدانه‌ تاقی ده‌كاته‌وه‌ كه‌ له‌ڕێی شاشه‌كانه‌وه‌ له‌به‌رچاوانن، به‌مه‌ش پارله‌مان و ئۆفیسی ده‌سه‌ڵاته‌ خۆجێییه‌كان پڕ ده‌بێت له‌ نوێنه‌ری خراپ و نه‌شاره‌زا له‌ ئاست ماف و داخوازیه‌كانی خه‌ڵك.
له‌ ماوه‌ی هه‌ڵبژاردنه‌كانی ڕابردوودا زۆرمان له‌ كاره‌كته‌ری هه‌ڵبژێردراوی مه‌قه‌با بینی كه‌ ده‌نگی خه‌ڵكی كرده‌ پردێك بۆ ئیمتیاز و ده‌سكه‌وتی شه‌خسی.
بۆ ئه‌وه‌ی هه‌ڵبژاردنێكی ته‌ندروست به‌ڕێ بخه‌ین ده‌بێت كۆمه‌ڵگه‌ی كوردی له‌م په‌رتپه‌رتبوونه‌ قوتار بكه‌ین، كۆمه‌ڵگه‌ی كوردی له‌ ئێستادا به‌سه‌ر چه‌ندین گروپ و هێزی جیاوازدا پارت په‌رت و دابه‌شكراوه‌.
