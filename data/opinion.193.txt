ده‌سه‌ڵاتی سیاسی ئێمه‌، گه‌لی كوردی (ته‌نانه‌ت هه‌موو خه‌ڵكی كوردستانیشی) له‌ ئاست ئازادی و سه‌ربه‌خۆییدا (ڕیفراندۆمدا) دووچاری شه‌رمه‌زاریی و خه‌جاڵه‌تی زۆر كردووه‌.
ئه‌م ده‌سه‌ڵاته‌ ئێمه‌ی له‌ ئاست هه‌موو شتێكدا (كه‌ پێوه‌ندییان به‌ داهاتووی سیاسی وڵاته‌كه‌مانه‌وه‌ هه‌یه‌) بێ متمانه‌ كرد.
له‌مه‌وه‌ من پێم سه‌یره‌ ده‌سه‌ڵاتێك له‌ پاش (26) ساڵ له‌ نموونه‌ی فه‌رمانڕه‌وایی خراپی پڕ له‌ گه‌نده‌ڵیی و نادادپه‌روه‌ریی و حزبایه‌تی… ئێستا بێ داوا له‌و خه‌ڵكه‌ بكا، كه‌ ئه‌و به‌خۆی به‌ هه‌موو شێوه‌یه‌ك سته‌می لێكردوون‌، ده‌نگ بۆ ڕیفراندۆمه‌كه‌ی ئه‌و بده‌ن!
ئه‌م ده‌سه‌ڵاته‌ (26) ساڵه‌ ئیراده‌ی ئازادیخوازانه‌ی ڕاسته‌قینه‌ی ئه‌م خه‌ڵكه‌ی تێكشكاندووه‌، ئێستاش ده‌یه‌وێ بێ به‌ ئیراده‌یه‌كی حزبیانه‌ی ساخته‌ خه‌ڵك بۆ پرسی ڕیفراندۆم ڕابكێشێته‌وه‌… به‌نموونه‌ ده‌ڵێم: چۆن ده‌بێ منێكی بێلایه‌نی ناسوودمه‌ندی پاك له‌گه‌ڵ حزبییه‌كی هه‌لپه‌رستی سوودمه‌ند (ئه‌وه‌ ئه‌گه‌ر كۆنه‌ به‌عسی و جاشیش نه‌بووبێ)، پێكه‌وه‌ بچین ده‌نگ به‌ ڕیفراندۆمێك بده‌ین، كه‌ دواجار – ده‌زانم – ناز و نیعمه‌ت و خۆشی و سووده‌كه‌ی هه‌ر بۆ ئه‌وه‌؟
هه‌ر له‌م ڕوانگه‌یه‌شه‌وه‌یه‌، كه‌ به‌رپرس و قسه‌كه‌رانی ده‌سه‌ڵاتی داگیركه‌ران دێن لێره‌ و له‌وێ، به‌ هێمنی قسه‌ له‌سه‌ر ئه‌م پرسه‌ ده‌كه‌ن و موخاته‌به‌ی هه‌ستی برینداری پڕ له‌ نائومێدیی زۆربه‌ی خه‌ڵكی كوردستان ده‌كه‌ن و ئێمه‌ به‌ به‌شێك له‌ خۆیان ده‌زانن و كوردستانیش به به‌شێك له‌‌ خاكی عێراق، خاكی یه‌ك نیشتمان ده‌زانن…
ڕاستییه‌كه‌ی ڕیفراندۆم به‌ر له‌هه‌ر شتێك بریتییه‌ له‌ چاكسازی.
واته‌ به‌ر له‌هه‌ر شتێك ده‌بێ ده‌ست به‌ پرۆسه‌ی چاكسازی بكرێ (تا متمانه‌ی خه‌ڵك بۆ ئه‌م ده‌سه‌ڵاته‌ بگه‌ڕێته‌وه‌)؛ ئه‌وسا ده‌كرێ هه‌نگاوی ئومێدبه‌خش بۆ ڕیفراندۆمیش بهاوێژرێ.
ئێمه‌ له‌خۆمان ده‌پرسین: ئاخۆ ڕه‌وشه‌كه‌ چه‌ند جیاواز ده‌بوو، ئه‌گه‌ر ئێستا بهاتبا له‌بری ئه‌م ده‌سه‌ڵاته‌ گه‌نده‌ڵه‌ حزبییه‌، ده‌سه‌ڵاتێكی نیشتمانپه‌روه‌ری دیموكرات هه‌بوایه‌؟ ئه‌وسا هه‌ڵوه‌ستی خه‌ڵك له‌ ئاست پرسێكی گرنگی نه‌ته‌وه‌یی و نیشتیمانیی وه‌ك ڕیفراندۆم و سه‌ربه‌خۆیی چه‌ند پڕ له‌ جۆش و خرۆش و گه‌رم و گوڕتر ده‌بوو!
گه‌لۆ، ده‌با دیسان له‌ خۆمان بپرسین: جگه‌ له‌ خۆفرۆش نه‌بێ، كێ هه‌یه، كه‌ بڕوای به‌ دامه‌زراندنی ده‌وڵه‌تی سه‌ربه‌خۆی دیموكراتی كوردستان نه‌بێ، ئه‌گه‌ر گه‌نده‌ڵكاران و سته‌مكاران لێگه‌ڕێن؟
به‌ڵام ئێمه‌ له‌گه‌ڵ ئه‌وه‌ش و له‌ هه‌موو حاڵه‌تێكیشدا نابێ بهێڵین، كه‌ داگیركه‌ران ناكۆكی ناوخۆمان بۆ به‌رژه‌وه‌ندی خۆیان و مه‌رامی گڵاوی سیاسی خۆیان، دژ به‌ به‌رژه‌وه‌ندی و ئازادییه‌كانمان‌ (ئه‌م نیمچه‌ كیانه‌ی كه‌ هه‌مانه‌) بقۆزنه‌وه‌.
بێ گومان ده‌سه‌ڵاتی سیاسی ئێمه‌ هه‌رچه‌ند خراپ بێ (كه‌ بێ گومان ده‌سه‌ڵاتێكی خراپه‌)، به‌ڵام هه‌رگیز وه‌كو نموونه‌ی ئێستای ده‌سه‌ڵاته‌ داگیركه‌ره‌كانی كوردستان خراپ نابێ.
ده‌بێ بزانین، ده‌وڵه‌ت بۆ هه‌ر گه‌لێك ماڵ حیسابه‌، ئینجا ئه‌م ماڵه‌ باش بێ یان خراپ؛ به‌ڵام بێ گومان ئێمه‌ ماڵێكی باشمان ده‌وێ، نه‌ك ماڵێكی خراپ، كه‌ له‌وانه‌یه‌ سبه‌ینێ به‌سه‌رماندا بڕووخێ.
