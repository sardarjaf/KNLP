به‌رله‌ یه‌ك: من ئه‌م تێكسته‌م نووسیوه‌و ناویشم لێناو چیرۆك.
چووزانم ڕه‌نگه‌ به‌لای تۆوه‌ ته‌بای جڕتێكیش قیمه‌تی نه‌بێ.
بۆ نا، مادامه‌كێ هه‌موومان چوونیه‌ك بیرنه‌كه‌ینه‌وه‌، ئیدی ئاساییه‌ هه‌ر شتێك لای من دروست و كه‌ماڵ بێت، به‌لای تۆوه‌ یان ڕه‌فیقه‌كه‌ته‌وه‌، له‌ قسه‌ی قۆڕو تڕوهات زیاتر، هیچی دیكه‌ نه‌بێ.
تاكه‌كه‌سى ڕاسته‌قینه‌ خاوه‌نی ته‌نها شتێكه‌، یه‌ك شت و هیچی تر: هه‌ستی تایبه‌تی و سه‌ربه‌خۆیانه‌ی خۆی.
بۆیه‌ ئه‌و شیرینییه‌ی زۆربه‌ی خه‌ڵكی پێ ده‌كه‌وێته‌ هه‌له‌كه‌سه‌ما، ڕه‌نگه‌ ده‌می من پڕپڕ بكا له‌ ژه‌هرو تاڵاو!
منیش ویستوومه‌ تایبه‌تێتی ئه‌و هه‌سته‌ی خۆم ڕابگرم، ئیتر نازانم ئه‌مانه‌ له‌ كوێدا قسه‌ی منن و له‌كوێیشدا كه‌سێكی تر شه‌ریكه‌ به‌شمه‌، ئه‌مه‌ش مه‌عنای ئه‌وه‌یه‌: نه‌ تۆ و نه‌ كه‌سی تریش، وه‌ك چۆن بۆتان نییه‌، هه‌ر ئاوایش ناتوانن ڕێم لێ بگرن، تا ئه‌م قسه‌ قۆڕو بێ مه‌عنایانه‌ی خۆم به‌ ڕۆمانه‌كانی دۆستۆیۆفیسكی و پاولۆ و كازانتزاكیس و ته‌ڕه‌ماش و.. نازانم كێی دی، نه‌گۆڕمه‌وه‌، ئه‌رێ هه‌ر وایش ئه‌كه‌م و نایگۆڕمه‌وه‌، با سوور بێ ماریفه‌تییش بێت.
سه‌باره‌ت به‌وه‌ش به‌رله‌وه‌ی به‌ جه‌نابتان ڕابوێرم، قۆشمه‌ له‌گه‌ڵ خۆم ده‌كه‌م، بۆیه‌ گوێ له‌ هه‌مووتان ده‌گرم، به‌ڵام لێتان مه‌علوم بێ، به‌ قسه‌ی كه‌ستان ناكه‌م!
یه‌عنی باشتره‌ هیچ نه‌ڵێن و خۆتان به‌ كابرایه‌كی وه‌ك منه‌وه‌ خه‌ریك نه‌كه‌ن.
ئه‌گه‌رچی ڕاستییه‌ك هه‌یه‌ حه‌ز ده‌كه‌م بیزانن، ئه‌ویش ئه‌مه‌یه‌: یه‌ك جاریی هێنده‌ش بوێرو بڕوابه‌خۆبوو نیم، تا ئه‌و قسانه‌م به‌ڕاستی بێ، جا تكایه‌ لێم زویر مه‌بن، چونكه‌ به‌وه‌دا ته‌مام وایه‌ بڵێم: هه‌ركات بۆتان ده‌ركه‌وت، وه‌ك كه‌سانی تر بیر ده‌كه‌نه‌وه‌، با ئه‌و كه‌سه‌ باوكیشتان بێت، ته‌نانه‌ت ئه‌گه‌ر ژنه‌كانیشتان بێت "ئه‌و ژنانه‌ی پیاو ناچار ده‌كه‌ن له‌بری ته‌ڵێ نێرگز، هه‌میشه‌ قامچییه‌كه‌ی نیچه‌یان به‌ ده‌سته‌وه‌ بێت" ئیتر له‌گه‌ڵ ئه‌وه‌دا ده‌بێ بزانن، ئاخیره‌تتان نزیك بووه‌ته‌وه‌، ئاخیره‌تی یه‌ك به‌ یه‌كتان، ئاخیره‌تی ئێوه‌ به‌ تاقی ته‌نیا، منیش تا ماوم، نه‌مر... نه‌مر، بۆ خۆم ده‌ژیم و ته‌ماشاتان ده‌كه‌م!
یه‌ك: كه‌واته‌ ئێستاكێ تۆ وه‌ك من بیر مه‌كه‌ره‌وه‌.
ئه‌مه‌ به‌ چیرۆك و میرۆك مه‌زانه‌و هه‌تا ده‌توانی تووڕی هه‌ڵده‌و مه‌یخوێنه‌وه‌، به‌ڵام بۆ ئه‌وه‌ی خێرت بگاتێ، بچۆ لای گه‌نجێكی ده‌ستگێڕ له‌وانه‌ی به‌رده‌ركی سه‌رای سلێمانی، یان ئه‌وانه‌ی بن قه‌راتی هه‌ولێرێ (ئه‌و گه‌نجه‌ ده‌ستگێڕانه‌ی نه‌ك موسڵمانیشیان پێ نابێته‌ جوله‌كه‌، به‌ڵكو ته‌نانه‌ت پێی نابنه‌ هیچیش!)
ئینجا كه‌ چووى، كارتێكی ده‌ دۆلاریی بكڕه‌و داخڵی بكه‌ (ئاسیا یان كۆڕه‌ك كێشه‌یه‌ك نییه‌، چونكه‌ دواجار هه‌ر بۆ گیرفانی حوته‌كان ده‌گه‌ڕێته‌وه‌)، دوای ئه‌وه‌ی كچه‌ ده‌نگ خۆشه‌كه‌ پێی وتی باڵانسه‌كه‌ت چه‌نده‌، تۆیش به‌ مه‌سیج ئه‌م خه‌ونه‌ی خواره‌وه‌ بۆ سه‌د كه‌س بنێره‌، ئینشه‌ڵلا له‌ ڕۆژی قیامه‌تا، ئه‌بێته‌ مایه‌ی نه‌جاح و ڕۆشنایی ڕێی په‌ڕێنه‌وه‌ت له‌ باریكه‌پردی سیڕات: "پیاوچاكێكی نورانیی له‌ خواترسی زۆر ئیمانداری سوورو سپی، چووه‌ته‌ خه‌وی پووره‌ ئامه‌ی كۆنه‌دراوسێمان، له‌ خه‌ونه‌كه‌یدا، پیاوچاكه‌ نورانییه‌ له‌خواترسه‌ زۆرئیمانداره‌كه‌، ده‌ستی موباره‌كی خستووه‌ته‌ سه‌ر هه‌ردوو چاوی پووره‌ ئامه‌و پێی وتووه‌: "چل كه‌ر چل جل چل جه‌وه‌نه‌.. كه‌ر، جل، چل، جه‌وه‌نه‌..!"
پووره‌ ئامه‌ لای ژنانی گه‌ڕه‌ك، سوێندی به‌ كه‌شیده‌ سه‌وزه‌كه‌ی حاجی مێردی خواردووه‌، كه‌ دوای ئه‌و خه‌ونه‌، ئه‌وه‌ سێ شه‌ویشه‌ هیچ ئه‌ڵه‌مێكی نه‌ماوه‌و یه‌ژی وه‌ ڕۆنی ماسی عازای عه‌نامی چه‌ور كراوه‌!
به‌رله‌ سێ: زۆری خایاند تا بڕیارم دا ئه‌م چیرۆكه‌ بڵاو بكه‌مه‌وه‌، كه‌چی هه‌نووكه‌ش دڵنیانیم: كارێكی باشم كردووه‌ یان نا؟!
ئاخر چونكه‌ من نازانم، خۆم چ كاره‌م، بۆیه‌ ناشزانم جارێكی تر، ئه‌گه‌ر بنووسم چی ده‌نووسم.
ئه‌وه‌ی زۆرترین ئه‌گه‌ری هه‌یه‌و له‌هه‌ر شتێكی دیكه‌ زیاتر له‌ ته‌بیعه‌ت و عاداته‌ حیزه‌كانمه‌وه‌ نزیكه‌و دوور نییه‌ له‌ هه‌ر ساتێكدا بێت لێم هه‌ڵووه‌شێته‌وه‌، ئه‌مه‌یانه‌: له‌ به‌یاننامه‌یه‌كدا په‌شیمانیی خۆم له‌م فیعله‌ی ئێستام ڕابگه‌یه‌نم، فیعلی بڵاوكردنه‌وه‌ی ئه‌م چیرۆكه‌.
ئه‌وه‌ش چه‌ندێك په‌یوه‌ندی به‌ قه‌له‌قی و كه‌متاقه‌تی خۆمه‌وه‌ هه‌یه‌، ئه‌وه‌نده‌ش په‌یوه‌ندی به‌ دنیای ئه‌ده‌به‌وه‌ هه‌یه‌، چونكه‌ له‌ دنیای ئه‌ده‌بدا ماڵی هیچ بیركردنه‌وه‌یه‌ك، باڵه‌خانه‌ی هیچ قه‌ناعه‌تێك، كۆشك و ڤێلای هیچ ئیمانێك نییه‌، بۆ هه‌تا هه‌تایه‌ وه‌ك خۆی بمێنێته‌وه‌.
دنیای ئه‌ده‌ب دنیایه‌كه‌ هه‌رگیز چاوت به‌ شتێك ناكه‌وێته‌وه‌، كه‌ پێشتر بینیوته‌.
یه‌عنی ئه‌ده‌بیات بیركاری نییه‌ تا له‌ ئه‌زه‌له‌وه‌ بۆ ئه‌به‌د، یه‌ك و یه‌ك هه‌ر بكاته‌وه‌ دوو.
من ئه‌و ڕاستییه‌م بۆ ده‌ركه‌وتووه‌و ده‌یان جار تاقیم كردووه‌ته‌وه‌.
هه‌ر بۆ نمونه‌: جارێكیان له‌ چیرۆكێكمدا، یه‌ك و یه‌ك كردی په‌نجاو شه‌ش!
یان ئه‌و چیرۆكه‌ی به‌ شه‌ست و پێنج ڕۆژ له‌ نووسینه‌وه‌ی بوومه‌وه‌، له‌ ماوه‌ی شانزه‌ ده‌قیقه‌دا خۆم خوێندمه‌وه‌، كه‌چی ئه‌و جاره‌یان ئه‌نجامی یه‌ك و یه‌ك دوانزه‌ ڕوبعێك كه‌م ده‌رچوو، یه‌عنی یانزه‌و سێ چاره‌ك، سێ چاره‌كیش ئه‌كاته‌ سێ له‌سه‌ر چواری هه‌ر شتێك تۆ حه‌ز بكه‌ی!
ئینجا ئه‌گه‌ر من چه‌ند ساڵێك له‌مه‌وبه‌ر ئه‌وه‌نده‌ ئازا بوومایه‌ له‌ حیسابات و تۆزێكیش له‌ قۆپێكردن سه‌ر ده‌رچوو  بام، ئێستا ڕه‌نگه‌ موهه‌ندیس بووایه‌م له‌ سه‌رۆكایه‌تی شاره‌وانی كفری و سێ سه‌د و بیست و هه‌شت ساڵ دوای مردنم، ئه‌وجا ده‌ركه‌وتبا له‌وه‌ی: ته‌حا... خۆ ئه‌و زۆڵه‌ شه‌هاده‌كه‌ی مزه‌وه‌ره‌!
به‌هه‌رحاڵ، له‌و كه‌ینوبه‌ینی حیساب و كیتابه‌دا ده‌یان جار وتوومه‌: هه‌ڵیگره‌ با له‌ حه‌ساو خۆمان بێ، كه‌چی مامۆستا گه‌مژه‌كانی بیركاری به‌م قسه‌یه‌م پێده‌كه‌نن و پێیان وایه‌ من حه‌زم به‌ سوعبه‌ت و چه‌له‌حانێیه‌، بۆیه‌ ئه‌گه‌ر هه‌ركه‌سێ به‌ گومانه‌ له‌و قسانه‌، یان ئه‌گه‌ر هه‌ركه‌سێ دنیا به‌ زه‌ڕه‌بینی حیساب ته‌ماشا ئه‌كا، ئه‌وا ده‌توانن له‌و باره‌یه‌وه‌ شتێك له‌ ژیانی نوره‌ قازقاو(1) بخوێننه‌وه‌، جا بۆ ئه‌وه‌ى به‌ جوانی له‌ ژیانی ئه‌و كابرایه‌ تێ بگه‌ن، خراپ نییه‌، بڕێك زانیاریتان له‌باره‌ی شیعره‌كانی حه‌مه‌داماو(2)ه‌وه‌ هه‌بێ، كه‌ به‌ خۆی و سه‌تڵی گوو ده‌ردانه‌كه‌یه‌وه‌، هه‌زار جار له‌ ئابوئه‌ژدادی گشتمان پیاوتر بوو!
ئاسوده‌ترین پیاوی دونیا، تا ژیا هیچی نه‌بوو له‌ده‌ستی بدات، بۆیه‌ ده‌وڵه‌مه‌نده‌كان هه‌رچۆنێك بیری لێ بكه‌نه‌وه‌، هه‌ر له‌ خۆیانه‌وه‌ به‌ بۆنی شه‌راب مه‌ست ئه‌بن.
سه‌ربڵندترین مه‌خلوق دونیا، كه‌ مرد دوای خۆی چه‌ند قه‌سیده‌یه‌كی به‌ هه‌تیوی جێ هێشت.
ده‌وڵه‌مه‌نده‌كان هه‌رچۆنێك بیخوێننه‌وه‌، بۆنی گووی خۆیان كاسیان ئه‌كات.
