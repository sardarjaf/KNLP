فیستیڤاڵی موزیک و سەمای (Encontro De Musicas E Danças Do Mundo) لە دەهەمین ساڵی فیستیڤاڵەکەی خۆیدا کە لە بەرواری ٢٥ -٣١ کانونی دووەمی٢٠١٦ لە شاری باهیا لە وڵاتی بەڕازیل بەڕێوەچوو، بۆ یەکەمجار لە مێژووی ئەم فیستیڤاڵەدا میوانداری سێ هونەرمەندی کورد کرا، بەسەرپەرشتی هونەرمەند هەژار زەهاوی و بە بەژداری هونەرمەندان ئەیوب عەلی و ئرتان تەکین.
لە فیستیڤاڵەکەدا هونەرمەندان، دوو کۆنسێرتی گۆرانی و موزیکی کوردییان پێشکەش کرد، هەروەها هونەرمەند هەژار زەهاوی، لەسەر ئامێری دەف و ریتمی کوردی و هەڵپەڕکێی کوردی، ئەیوب عەلی، لەسەر گۆرانی و مقاماتە دیارەکانی موزیکی کوردی و ئامێری ساز، ئرتان تەکین، لەسەر ئامێری باڵەبان و زوڕنا، چەند وۆرک شۆپێکیان پێشکەش کرد کە جێگەی بایەخی ئامادەبوان بوون.
جگەلەمە، چەندین گروپی دیکە کە لە وڵاتانی مەغریب و فەڕەنسا و ئیسرائیل و بەڕازیلەوە، بەژداری فیستیڤاڵەکە بوون.
