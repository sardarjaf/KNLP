گره‌وی كۆمپانیا بیانییه‌كان له‌سه‌ر نه‌وتی هه‌رێمی كوردستان به‌هۆی كێشه‌ی جیۆلۆجی و نزمی نرخی نه‌وت و شه‌ڕی داعشه‌وه‌ پێچه‌وانه‌ ده‌بێته‌وه‌.
سایتی (وۆڵ ستریت ژۆرناڵ) دوێنێ (26) نیسان ڕاپۆرتێكی سه‌باره‌ت به‌ كێشه‌كانی كه‌رتی نه‌وتی هه‌رێمی كوردستان بڵاوكردووەته‌وه‌ و جه‌ختیكردووەته‌وه‌ كۆمپانیا نه‌وتییه‌ زه‌به‌لاحه‌كانی وه‌كو شیڤرۆن و ئیكسۆن مۆبیل كه‌ له ‌ساڵی 2012ه‌وه‌ له ‌هه‌رێم به‌دوای نه‌وتدا ده‌گه‌ڕێن، ‌تائێستا هیچ پێشكه‌وتنێكیان به‌ده‌ستنه‌هێناوه‌.
ئاشكراشیكردووه‌ "ئه‌و كۆمپانیا بیانیانه‌ی بواری نه‌وت كه‌ له‌دوای رووخاندنی ڕژێمی سه‌دام به‌لێشاو هاتنه‌ هه‌رێمی كوردستان بۆ وه‌به‌رهێنان له‌ كه‌رتی نه‌وتی هه‌رێمدا ئێستا تووشی كێشه‌ بوونه‌ته‌وه،‌ چونكه‌ بۆیان ده‌ركه‌وتووه‌ ده‌رهێنانی نه‌وت له‌ هه‌رێم ئه‌وه‌نده‌ ئاسان نییه‌، به‌وه‌ش به‌رزكردنه‌وه‌ی سه‌رجه‌م به‌رهه‌مهێنانی نه‌وت له‌ عیراقدا رووبه‌ڕووی هه‌ڕه‌شه‌ بووەته‌وه‌."
هه‌روه‌ها ئاشكراشیكردووه‌: "دوو له‌ كۆمپانیا پێشه‌نگه‌ به‌رهه‌مهێنه‌كانی نه‌وت له‌ كوردستان، كه‌ بریتین له‌ گینێل ئینێرجی و گه‌ڵف كی ستۆن پیترۆڵیه‌م، ڕووبه‌ڕووی به‌ربه‌ست بوونه‌ته‌وه‌."
مانگی شوباتی ڕابردوو كۆمپانیای گینێل ئینێرجی ڕایگه‌یاند گه‌وره‌ترین كێڵه‌گه‌ی نه‌وتی خۆی ته‌نها نیوه‌ی ئه‌و بڕه‌ نه‌وته‌ی تێدایه‌ كه‌ پێشتر مه‌زه‌نده‌ ده‌كرا.
هاوكات كۆمپانیای گه‌ڵف كیستۆن پیترۆڵیه‌م ڕایگه‌یاند پاره‌ی لێبڕاوه‌ بۆ دانه‌وه‌ی قه‌رزه‌كانی به‌هۆی نزمی نرخی نه‌وت و بێتوانایی حكومه‌تی هه‌رێمی كوردستان كه‌ له‌كاتی خۆیدا شایسته‌ داراییه‌كانی له‌بری به‌رهه‌مهێنانی نه‌وت پێبدات.
هه‌ر كه‌مبوونه‌وه‌یه‌كی به‌رهه‌مهێنانی نه‌وتی هه‌رێم ده‌توانێت كاریگه‌ریی هه‌بێت له‌سه‌ر بازاڕی وزه‌ی جیهانی، چونكه‌ پێشتر سه‌ركه‌وتنی ده‌رهێنانی نه‌وتی هه‌رێم به‌ڕێژه‌ی %20 له‌ ساڵی 2015دا یارمه‌تی هه‌ڵكشانی به‌رهه‌مهێنانی نه‌وتی عیراقی كردووه‌ بۆ (3.99) ملیۆن به‌رمیل نه‌وت له‌رۆژێكدا، كه ‌ئه‌و ڕێژه‌یه‌ش بریتیه‌ له‌ %4ی كۆی به‌رهه‌مهێنانی جیهانی.
ئه‌م هه‌ڵكشانه‌ی به‌رهه‌مهێنانی نه‌وتی عیراق به‌شداربوو له‌ كه‌ڵه‌كه‌بوونی نه‌وتی خاو له ‌بازاڕه‌كانی جیهاندا، به‌شداربوو له‌ دابه‌زینی نرخی نه‌وت بۆ نزمترین ئاست له‌ 12 ساڵی ڕابردوودا بۆ (27) دۆلار له‌ مانگی كانوونی دووه‌می ئه‌مساڵدا.
ئه‌وه‌شی خستووەته‌ڕوو پێشتر وا باوه‌ڕده‌كرا كه‌ یه‌ده‌گی نه‌وتی هه‌رێمی كوردستان زۆرتربێت له‌ نه‌وتی ده‌ریای باكوور و به‌پێی خه‌مڵاندنی حكومه‌تی هه‌رێم یه‌ده‌گی نه‌وتی هه‌رێم لانیكه‌م ده‌گاته‌ 45 ملیار به‌رمیل نه‌وت.
جه‌ختیشیكردووەته‌وه‌ بۆ ماوه‌یه‌كی زۆر له‌ پیشه‌سازی وزه‌ی جیهانیدا یه‌ده‌گی نه‌وتی كوردستان وه‌كو "ئاسان بۆ ده‌رهێنان و نه‌وتی سه‌ر وشكانی و نه‌وتی خاوی جۆری سووك" وه‌كو نه‌وتی سعودیه‌ و كوێت ئاماژه‌ی بۆده‌كرا كه‌ به‌رهه‌مهێنانی هه‌ر به‌رمیلێك نه‌وت كه‌متر له‌ دوو دۆلاری تێده‌چێت، به‌ڵام ئێستا ئه‌و بیروباوه‌ڕانه‌ پێچه‌وانه‌وه‌ بووەته‌وه.‌
جێسیكا بریوه‌ر، به‌ڕێوه‌به‌ری بواری نه‌وت له‌ كۆمپانیای ڕاوێژكاری ود ماكێنزی كه‌ كۆمپانیاكه‌ی پێشتر له‌ هه‌رێمی كوردستان كاری كردووه‌، ڕایگه‌یاندووه‌: "نه‌وتی كوردستان له‌ جۆری سووك نییه‌، وه‌كو پێشتر وا مه‌زه‌نده‌ ده‌كرا، زۆربه‌ی نه‌وتی هه‌رێم پێویستی به‌ ته‌كنیكی زیاتر هه‌یه‌، وه‌كو بیرلێدان به‌شێوەیه‌كی شاقووڵی.
هه‌روه‌ها ده‌ركه‌وتووه‌ زۆربه‌ی نه‌وتی هه‌رێم له ‌جۆری نه‌وتی خاوی قورسه‌ كه‌ گواستنه‌وه‌ی له‌ڕێگای بۆری و پاڵاوتنی سه‌ختتره‌ و نرخه‌كه‌شی له‌ بازاڕه ‌جیهانیه‌كاندا نزمتره‌."
ماكێنزی ئاماژه‌ی‌ به‌وه‌شكردووه‌، ئاشكرایه‌ قه‌باره‌یه‌كی زۆر له‌ نه‌وت له‌ هه‌رێم بوونی هه‌یه‌، ئه‌وه‌ی چۆن ده‌توانرێت له‌ڕووی ئابوورییه‌وه‌ ئه‌م كه‌رته‌ ببوژێنرێته‌وه‌ ئه‌وه‌ گرنگه‌.
له‌كاتێكدا له‌ ساڵی 2015دا به‌رهه‌مهێنانی نه‌وتی خاوی هه‌رێم گه‌یشته‌ (430) هه‌زار به‌رمیل نه‌وت له‌رۆژێكدا، هێشتا زۆر له‌دوای ئه‌و ئاسته‌وه‌یه‌ كه‌ به‌پێی پلانه‌كانی حكومه‌تی هه‌رێم ده‌بوایه‌ ئێستا رۆژانه‌ یه‌ك ملیۆن به‌رمیل نه‌وت به‌رهه‌مبهێنرێت.
له‌ڕاپۆرته‌كه‌دا هاتووه‌: "له‌ كێڵگه‌ی ته‌ق ته‌ق، كه‌ گینێل ئینێرجی سه‌رپه‌رشتی ده‌كات، ئێستا ته‌نها (80) هه‌زار به‌رمیل نه‌وت له‌رۆژێكدا به‌رهه‌مده‌هێنرێت، كه‌ ده‌كاته‌ نیوه‌ی به‌رهه‌مهێنانی پارساڵ، پێشبینی ده‌كرێت له‌ ساڵی 2018دا به‌رهه‌می كێڵگه‌كه‌ بۆ (50) هه‌زار به‌رمیل نه‌وت له‌رۆژێكدا نزمببێته‌وه‌".
بڕیاره‌ ئه‌مڕۆ چوارشه‌ممه‌ كۆمپانیای گینێل ئینێرجی كۆبوونه‌وه‌ی ساڵانه‌ی خۆی سازبكات، به‌ڵام ڕه‌تیكردووەته‌وه‌ هیچ لێدوانێك له‌و باره‌یه‌وه‌ بدات.
له‌مانگی كانوونی دووه‌می ساڵی 2015دا كۆمپانیای عه‌فرین ڕایگه‌یاند كێڵگه‌ی به‌رده‌ڕه‌ش به‌شێوه‌یه‌كی سه‌ره‌كی هیچ بڕه‌ نه‌وتێكی تێدا نه‌دۆزراوه‌ته‌وه‌، له‌ مانگی ئازاری پاریشدا كۆمپانیای پیترۆسێڵتیكی ئێرله‌ندی و كۆمپانیای هێس كۆرپه‌ره‌یشن له‌ گرێبه‌ستی كێڵگه‌ی دینارته‌ كشانه‌وه‌ و ئاماژه‌یان كرد به‌ نائومێدبوونیان له‌ئه‌نجامه‌كانی هه‌ڵكه‌ندنی چه‌ند بیره‌نه‌وتێك.
له‌مانگی تشرینی دووه‌میشدا كۆمپانیای زه‌به‌لاحی نه‌وتی شیڤرۆن دوای هه‌ڵكه‌ندنی چه‌ند بیرێك بۆ دۆزینه‌وه‌ی نه‌وت له‌ بلۆكی (ڕۆڤی) ده‌ستی هه‌ڵگرت به‌بێ ئه‌وه‌ی هیچ روونكردنه‌وه‌یه‌ك بڵاوبكاته‌وه‌.
كۆمپانیای زه‌به‌لاحی ئیكسۆن مۆبیلی ئه‌مریكی ڕایگه‌یاند پرۆسه‌كانی گه‌ڕانی خۆی بۆ دۆزینه‌وه‌ی نه‌وت به‌رده‌وامده‌بێت به‌پێی گرێبه‌سته‌كانی له‌گه‌ڵ حكومه‌تی هه‌رێم، به‌ڵام كۆمپانیاكانی عه‌فرین و پێترۆسێڵتیك ڕه‌تیانكردووەته‌وه‌ هیچ لێدوانێك بده‌ن.
ژۆن فیرێر، به‌ڕێوه‌به‌ری جێبه‌جێكاری كۆمپانیای گه‌لف كی ستۆنی بەریتانی، ڕایگه‌یاندووه‌: "هه‌رێم چه‌ند ئاسته‌نگێكی جیۆپۆلیتیكی له‌به‌رمدایه‌، ئه‌م كێشانه‌ بۆ هه‌مووان نین."
ئێستا  كۆمپانیای گه‌لف كیستۆن زۆر قه‌رزاره‌ و پشتده‌به‌ستێت به‌و بڕه‌ پارانه‌ی حكومه‌تی هه‌رێم پێیده‌دات بۆ ئه‌وه‌ی بتوانێت مووچه‌ی كارمه‌ندانی خۆی بدات و ساڵی داهاتوو رووبه‌ڕووی قه‌یرانی سه‌ختتر ده‌بێته‌وه‌ كاتێک  بڕی قه‌رزه‌كانی ده‌بێته‌ (575) ملیۆن دۆلار و هه‌وڵده‌دات قه‌رزه‌كانی ڕێكبخاته‌وه‌، به‌ڵام ژۆن فیرێر ڕایگه‌یاندووه‌: "كێڵگه‌ی شێخان ئه‌وه‌نده‌ی نه‌وت تێدایه‌ كه‌ به‌رده‌وامبین له‌ به‌رهه‌مهێنان و ده‌ستكه‌وتنی داهات بۆ لانیكه‌م هه‌تا 40 ساڵی دیكه‌."
