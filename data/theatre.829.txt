بێگومان له‌گه‌ڵ دروست بوونی  شارستانیه‌تی  ژیان و ده‌ركه‌وتنی ئایین و بنه‌مایه‌كانی ژیان ،شانۆش سه‌ری هه‌ڵداو بووه‌ یه‌كێك له‌و بنه‌ما سه‌ره‌كیانه‌ی كه‌ رێگای  مرۆڤی پێڕۆشن ده‌كرایه‌وه‌ ، به‌ شێوه‌یه‌ك ڕووداوه‌كانی ناو كتێبه‌ ئاینیه‌كان ده‌كرا به‌ شانۆ و بۆ خه‌ڵكی نمایش ده‌كرا وه‌ك سرووده‌ ئاینیه‌كان و قوربانی دانی مرۆڤ بۆ خواوه‌نده‌كان ئه‌مه‌ش به‌ ئاشكرا له‌ سه‌رده‌می یۆنانیه‌كان  سه‌ری هه‌ڵدا و په‌ره‌ی سه‌ند ، وه‌ك به‌ژداری كردنی نوسه‌ر و شاعیره‌كان له‌ جه‌ژنی دیۆنزیۆسی خواوه‌ندی گه‌وره‌ .
- تیسپیس  وه‌ك یه‌كه‌م شاعیر وئاكته‌ری كه‌ بۆ یه‌كه‌م جار له‌ شانۆی یۆنانی كۆندا له‌سه‌ر عاره‌بانه‌وگالیسكه‌ شانۆیه‌كانی  له‌ شوێنه‌ گشتیه‌كانی  شار پێشكه‌ش كردووه‌ , كه‌  ته‌نها خۆی نوسه‌ر و ده‌رهێنه‌ر و ئاكته‌ری كاره‌ شانۆیه‌كانی بووه‌ و له‌گه‌ڵ خه‌ڵكی كه‌وتۆته‌گفتوگۆ ، بۆیه‌ زۆربه‌ی لێكۆڵه‌رانی مێژوو نوسانی شانۆ ئه‌م شێوازی نمایش كردنی شانۆیه‌   ده‌كه‌نه‌ ئاماژه‌یه‌كی گرنگ بۆده‌ر كه‌وتنی سه‌ره‌تایی دروست بوونی شانۆ به‌ گشتی و  شانۆی شه‌قام به‌ تایبه‌تی بۆ پێشكه‌ش كردنی شانۆ له‌ده‌ره‌وه‌ی هۆڵه‌كان و له‌ شوێنه‌ گشتیه‌كان  ، دوای (تسیپیسش ) چه‌ند نوسه‌ر و شاعیرێكی تر ده‌ركه‌وتن له‌ ناو یۆنانیه‌كان و ڕۆمانیه‌كان  وه‌ك (ئه‌سخیلۆس, یۆرپیدس ,سۆفۆ كلییس  )  ئه‌گه‌رچی به‌ پێی زۆربه‌ی لێكۆڵینه‌وه‌كان  به‌شێكی زۆری كاره‌ شانۆیه‌كانی ئه‌م كه‌ڵه‌ نوسه‌ر و شاعیرانه‌ له‌ ناو كه‌نیسه‌ و شوێنه‌ تایبه‌تمه‌نده‌كانی  تایبه‌ت به‌ نمایش كردنی كاره‌ شانۆیه‌كان پێشكه‌ش كراوه‌ به‌ ڵام له‌ هه‌مان كاتدا ده‌ره‌وه‌ی شوێنه‌ تایبه‌تمه‌نده‌كانی شانۆشیان پشت گوێ‌ نه‌خستوه‌ بۆیه‌ چه‌ندین به‌رهه‌میان له‌ ده‌ره‌وه‌ی شاره‌كان  نمایش كردوه‌ ، زۆربه‌ی كات شانۆیه‌كانیان له‌ بۆنه‌ و جه‌ژنه‌ ئایینه‌كان  بووه‌ وه‌  بابه‌تی شانۆیه‌كانیان  ئایینی و گفتۆگۆی نێوان خواوه‌نده‌كان و مرۆڤی یاخی بووه‌.
- له‌ ئێستادا له‌ چه‌ند وڵاتێكی دونیادا شانۆی شه‌قام  چه‌ندین گروپی گه‌وره‌ی شانۆی به‌خۆیه‌وه‌ خه‌ریك كردووه‌ وه‌ك وڵاته‌كانی هۆڵه‌ندا و سوید و فه‌ره‌نسا و ئێران كه‌ بایه‌خێكی گرینگ و تایبه‌تی پێده‌ده‌ن،  چونكه‌ پێیان وایه‌ شانۆی شه‌قامیش هیچی وای كه‌متر نیه‌ له‌ شانۆی ناو هۆڵه‌كان به‌ تایبه‌تی له‌سه‌رده‌می ئێستا كه‌ شه‌قام و ته‌كنه‌لۆجیا وایانكردووه‌ ته‌واوی چه‌مكه‌كانی ژیانی مرۆڤ داگیر بكه‌ن ، بۆیه‌ شانۆی شه‌قام به‌هۆی ئه‌وه‌ی زیاتر ده‌چێته‌ ناو خه‌ڵكه‌وه‌  به‌ تایبه‌ت له‌ شوێنه‌ گشتیه‌كان پێشكه‌ش ده‌كرێت كه‌ واده‌كات كاتی خه‌ڵك كه‌متر بگرێت  به‌شێوه‌یه‌ك كه‌ ده‌توانن  له‌ یه‌ك كاتدا كاره‌كانیشیان ئه‌نجام بده‌ن و  بینه‌ری نمایشه‌ شانۆیه‌كه‌ش بن ،ئه‌م پێویستی بوونه‌ی شانۆی شه‌قام كاری كردۆته‌ سه‌ر هه‌رێمی كوردستانیش له‌ ئێستادا، به‌ڕێوه‌به‌رایه‌تی ڕۆشنبیری و هونه‌ری ده‌ربه‌ندیخان  بۆ ماوه‌ی پێنج ساڵه‌ فیستیڤاڵی نێوده‌وڵه‌تی شانۆی شه‌قامی ده‌ربه‌ندیخان به‌ڕێوه‌ ده‌بات، كه‌ زیاتر له‌(10 گروپ)ی ناوخۆی سه‌رانسه‌ری هه‌رێمی كوردستان و چه‌ند وڵاتێكی دراوسێ‌ و وڵاتانی  ئه‌وروپای وه‌ك ئه‌ڵمانیا و پۆڵۆنیا و فه‌رنسا و ئه‌رجه‌نتین و  به‌ژداری ده‌كه‌ن ،كه‌ له‌ ماوه‌ی چه‌ند رۆژێك له‌ ته‌واوی كوچه‌و كۆڵان و شه‌قام و پاركه‌كانی شاری ده‌ربه‌ندیخان  نمایشی شانۆی شه‌قام پێشكه‌ش ده‌كرێ‌  .
شانۆیی شه‌قام/ شێوه‌یه‌كه‌ له‌ شێوه‌كانی نواندن و نمایشی شانۆگه‌ری له‌ شوێنه‌ گشتیه‌كان و كراوه‌كان ، دیاری كراو نیه‌ بۆ كۆمه‌لێك یان چینَكی بینه‌ر، ده‌كرێ‌ نمایشه‌كه‌ له‌ چه‌ند شوێنێكی په‌یوه‌ست به‌و بابه‌تی بیرۆكه‌و چیرۆكی شانۆگه‌ریه‌كه‌ وه‌ك (فرۆشگاكان،شوێنی وه‌ستانی ئۆتۆمبیل ، پارك و باخچه‌ گشتیه‌كان ،فولكه‌ی شه‌قامه‌كان و سوپه‌ر ماركێته‌كان ) گروپێك یان چه‌ند گروپێك كاره‌كه‌ ده‌گرنه‌ ئه‌ستۆ بۆ مه‌به‌ستی (چاره‌سه‌ركردنی كێشه‌ كۆمه‌لایه‌تی و ئابوری و سیاسیه‌كان ) یا دادپه‌روه‌ری كۆمه‌لایه‌تی یا بۆ ریكلام كردن بۆ شوێنێكی بازرگانی یاخود كاندیدێكی هه‌لبژاردن یا كێشه‌كانی پاك و خاوێنی و رۆتیناتی نێو فه‌رمانگه‌ حكومیه‌كان ،ئه‌م جۆره‌ نمایشه‌ له‌ ئێستادا له‌ زۆربه‌ی ولاتانی وه‌ك (هیند – ئێران – ئه‌مریكا – فه‌ره‌نسا – سوید – ئه‌لمانیا – توركیا ) گرینگیی پێده‌دری بۆ ئاگاداری كردن خه‌لك له‌ ئه‌رك مافه‌كانیان   
- خێرای له‌ گه‌یاندن و دوركه‌وتنه‌وه‌ له‌ درێژ دادڕی:- ده‌بێت ئاكته‌ر و ده‌رهێنه‌ر ئه‌وه‌ بزانن كه‌ ئه‌و بینه‌ره‌ی به‌ دیاریانه‌وه‌ وه‌ستاوه‌ به‌تایبه‌ت بۆ نمایشه‌كه‌ی ئه‌وان نه‌هاتوون به‌ڵكو بۆ چه‌ند كارێكی تایبه‌ت یاخود كاری ڕۆژانه‌ی یا بۆ بازاركردن كه‌ چه‌ند عه‌لاگه‌ و جانتایه‌كی به‌ده‌سته‌وه‌یه‌ و ڕاگوزه‌ره‌ به‌و شوێنه‌ی كه‌ نمایشه‌كه‌ی تێدا پێشكه‌ش ده‌كرێ‌ كه‌ جێگایه‌كی گشتیه‌.
بۆیه‌ پێویسته‌ له‌ ماوه‌یه‌كی زۆر كورت په‌یام و چیرۆكی نمایشه‌كه‌ بگه‌ێنی و دووربكه‌وێته‌وه‌ له‌ درێژكردنه‌وه‌ی بابه‌ته‌كان و دروست كردنی چیرۆكی زیاتر به‌ده‌ر له‌ چیرۆكی نمایشه‌كه‌ كه‌ ده‌بێته‌ هۆكارێك ئه‌و بینه‌ره‌ راگوزه‌ره‌ی به‌دیار نمایشه‌كه‌وه‌ یه‌ توانای وه‌ستانی زیاتری نه‌بێت كه‌ له‌ بنه‌ره‌تدا ئه‌و بۆ كارێك جیاوازتر له‌ بینینی نمایشه‌ شانۆیه‌كه‌ هاتۆته‌ شوێنی پێشكه‌ش كردنی نمایشه‌كه‌ .
- ساده‌و ساكاری ده‌قی نمایش: وته‌ فه‌لسه‌فی  و چیرۆكه‌ فه‌لسه‌فه‌ی و خورافیه‌كان ناتوانن له‌ شه‌قام كاریگه‌ری بخه‌نه‌ سه‌ر بینه‌ر به‌لكو ده‌بێت دیالۆگه‌كانی ده‌قی شانۆیی شه‌قام  به‌شێوه‌یه‌ك بن كه‌ له‌ ئاستێكی ئاسایی و به‌رزی ئه‌ده‌بی و هونه‌ری بێت  چونكه‌ ئه‌و خه‌ڵكه‌ی له‌ شه‌قامدایه‌ پێكهاتووه‌ له‌ هه‌موو چین و توێژه‌كانی كۆمه‌ڵگا ، له‌ هه‌مان كاتیشدا نابێت هێنده‌ ساده‌و ساكار و هه‌ڕه‌مه‌كی بێت، كه‌ دیلۆگه‌كانی ده‌قه‌كه‌ جیاوازیان نه‌بێت له‌ گه‌ل قسه‌ی ئاسایی خه‌ڵكی ناوبازار  ئه‌م ساده‌یی و ساكاری ده‌قه‌كه‌ ده‌بێته‌ هۆكارێك كه‌ بینه‌ر هه‌ر له‌سه‌ره‌تای نمایشه‌كه‌وه‌ له‌ بیرۆكه‌ و ناوه‌رۆكی و رووداوی شانۆیه‌كه‌ تێبگات،كه‌ باس له‌ كێشه‌و گرفت و روداوه‌كانی سه‌ر شه‌قام و شوێنه‌ گشتیه‌كانی وه‌ك كێشه‌ی هاتووچۆی ناو شاره‌كان و گرانی نرخ ورۆتیناتی ناو فه‌رمانگه‌ حكومیه‌كان و  كێشه‌ كۆمه‌ڵایه‌تیه‌كان.......هتد .
- ڕه‌چاو كردنی كات له‌ شانۆی شه‌قام :   زۆر گرینگه‌ ماوه‌ی نمایشه‌كان له‌ نێوان( 10 بۆ 30 ) خوله‌ك بێت، به‌و پێیه‌ی بینه‌رانی نمایشه‌ شانۆیه‌كانی شه‌قام كه‌ له‌شوێنه‌ گشتیه‌كانی وه‌ك وێستگه‌ی شه‌مه‌نده‌فه‌رو وه‌ستانی پاس و باخچه‌كان ده‌وه‌ستێت كه‌ هیچ پێداویستی و كه‌ل و په‌لێكی حه‌وانه‌وه‌ و دانیشتنی لێنیه‌، وه‌ بینه‌ر بۆ ماوه‌یه‌كی دیاریكراو له‌م شوێنانه‌ ده‌مێنێته‌وه‌، بۆیه‌ ده‌بێت كاتی به‌ شێوه‌یه‌ك ره‌چاو بكرێت كه‌  بینه‌ر توشی ماندوویه‌تی بێزاربوون نه‌كات.به‌شێك له‌و نمایشه‌ شانۆییانه‌ی شه‌قام كه‌ بینیومن له‌ ماوه‌ی چه‌ند ساڵێكی كاركردنم له‌م بواره‌ ، زۆربه‌ی كره‌كان كاتێكی زۆریان خایاندوه‌ كه‌ به‌ ئاشكرا هه‌ست به‌ بێزاربوونی بینه‌ره‌وه‌ دیاربوه‌ كه‌ ماوه‌ی نمایشه‌كه‌ زیاتر بوه‌ له‌ (30 ده‌قیقه‌) ئه‌گه‌رچی زۆری و كه‌می كات جیاوازی هه‌یه‌ له‌ نێوان ده‌قه‌ كۆمیدی و تراژیدیه‌كان ، به‌شێوه‌یه‌ك ده‌قه‌ كۆمیدیه‌كان بینه‌ر زیاتر ده‌توانی به‌ دیاری بمێنێته‌وه‌ وه‌ك له‌ ده‌قه‌ تراژیدیه‌كان ،چونكه‌ زۆربه‌ی خه‌ڵك له‌ ئێستادا به‌هۆی روداوه‌ ناخۆشه‌كانی جه‌نگ و وێرانكاری و قه‌یرانه‌ ئابوری و كۆمه‌لایه‌تی و سیاسیه‌كان و كێشه‌ دژواره‌كانی ژیان حه‌ز به‌ ده‌قه‌ تراژیدیه‌كان ناكه‌ن ،به‌م هۆیه‌وه‌ كۆمیدیا توانیویه‌تی جێگایه‌كی زیاتر بۆخۆی داگیربكات  و بینه‌ر زیاتر بۆخۆی ڕابكێشسی،چونكه‌ به‌ رای زۆربه‌ی بینه‌ران كۆمیدیا هه‌ر هیچ نه‌بێت ده‌توانی ماوه‌یه‌ك بینه‌ر له‌ روداو كێشه‌ تراژیدیه‌كانی ژیان دووربخاته‌وه‌ .
- هه‌ڵبژاردنی شوێنی گونجاو بۆ نمایشه‌كان: وه‌ك لای هه‌مووان ئاشكرایه‌ بابه‌ته‌كانی ناو فه‌رمانگه‌یه‌كی حكومی له‌گه‌ڵ ناو بازاری شار زانكۆ جیاوازیه‌كی زۆری هه‌یه‌ له‌ نێوانیان ، هه‌ر یه‌كه‌ له‌م شوێنانه‌ خاوه‌ن بابه‌ت و ڕه‌هه‌ندو چیرۆكی تایبه‌ت به‌خۆیانن،ئه‌گه‌رچی چه‌ند بابه‌تێكی هاوبه‌ش به‌یه‌كه‌وه‌یان ده‌به‌ستێته‌وه‌ له‌گه‌ڵ ئه‌وه‌شدا، ناكرێ‌ له‌ فه‌رمانگه‌ حكومیدا باسی گرانی نرخ و كه‌می خوارده‌مه‌نیه‌ خۆراكیه‌كان بكه‌یت وه‌ به‌هه‌مان شێوه‌  بازاریش جێگای باسكردنی ڕۆتینی نێو فه‌رمانگه‌ حكومیه‌كان نیه‌، بۆیه‌ پێویسته‌ له‌سه‌ر ستافی شانۆگه‌ریه‌كه‌ شوێنێك بۆ نمایشه‌كه‌یان ده‌ست نیشان بكه‌ن  كه‌ تاڕاده‌یه‌ك په‌یوه‌ست بێت به‌و بابه‌ته‌ی كه‌ ده‌یانه‌وێت نمایشی بكه‌ن،وه‌ ڕه‌چاوی ده‌نگ و ئاستی بینین و ئه‌و شوێنه‌ی كه‌ هه‌ڵیده‌بژێرن پێویسته‌ زۆرترین  چین و توێژه‌كانی كۆمه‌ڵگا ڕووی تێبكه‌ن وه‌ك فه‌رمانگه‌ حكومیه‌كان و پارك و شوێنه‌ گشتییه‌كان .
به‌كارهێنانی زمانی كۆمیدیا له‌ نمایشه‌كان: پێویسته‌ له‌ زۆربه‌ی حاڵه‌ته‌كان زمانی كۆمیدیا ببێته‌ زمانی سه‌ره‌كی نمایشه‌كه‌ ئه‌مه‌ش به‌پێی  ئه‌و بابه‌ته‌ی كه‌ قسه‌ی له‌سه‌ر ده‌كرێ‌ چونكه‌ كۆمیدیا به‌ تایبه‌تی له‌سه‌ر ده‌می ئێستا ده‌توانێ‌ زیاتر و زۆرتر بینه‌ر به‌دیار خۆی بهێڵێته‌وه‌ نه‌وه‌ك تراژیدیا كه‌ زۆربه‌ی  جومگه‌كانی ژیانی ڕابردووی ئه‌مڕۆ و خه‌ڵكی داگیر كردووه‌  وه‌ هه‌ر له‌ ڕێگای كۆمێدیاوه‌ ده‌توانین ڕه‌خنه‌ی زیاتر ئاڕاسته‌ی خه‌ڵكی و حكومه‌ت بكه‌ین له‌مه‌ڕ ئه‌و كێشانه‌ی توشی كۆمه‌ڵگا ده‌بن ،ووشه‌ و رسته‌ ته‌نزه‌كان زیاتر ده‌توانن كاریگه‌ری بخه‌نه‌ سه‌ر بینه‌ر و لایه‌نه‌ په‌یوه‌ندیداره‌كان ، له‌ هه‌مان كاتدا ره‌خنه‌كان به‌ ئاسایی وه‌رده‌گیری به‌بێ‌ دروست بوونی هیچ جۆره‌ ته‌شه‌نوجێك
