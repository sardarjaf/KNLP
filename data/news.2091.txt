دوای کودەتای ١٢ ی ئۆکتۆبەر، کامپینێك بانگەشەی ئەوە دەکات، گوایە بزووتنەوەی گۆڕان، وەك رێکخراوێکی سیاسی، پاشەکشەی کردووە.
ئەمەش بەرهەمی دیدێکە کە پێیوایە تەنیا بزووتنەوەی گۆڕان هێرشی کراوەتە سەر نەك کۆمەڵێك بەها و پرەنسیپی مەدەنی!
ئەو دیدەی کە ئاماژە بۆ پاشەکشەی گۆڕان دەکات لە بنەڕەتەوە لە سروشتی ململانێ سیاسییەکانی کوردستان تێنەگەیشتوە.
ململانێی گۆڕان و پارتی بەرهەمی ناکۆکی دو ئەجێندای سیاسی ناتەبایە.
پارتی و موشتەقاتەکانی بۆیە بزووتنەوەی گۆڕان دەکەن بە ئامانج، چونکە گۆڕان پێداگیری لەسەر کۆمەڵێك بەهای سیاسی دەکات کە ناکۆکە بە ئەجێندا و سیناریۆکانی پارتی.
ململانێی گۆڕان و پارتی ململانێی دوو ئەجێندایە.
ئەجێندای یەکەم کە گۆڕان پشتگیری دەکات؛ هەنگاو بە هەنگاو کوردستان بەرەو دامەزراندنی دیموکراسی و دادپەروەری لە حوکمڕانیدا ئاراستە دەکات.
ئەجێندای دووەم کە پارتی سەرکردایەتی دەکات؛ ئەجێندای هەنگاو بە هەنگاو قایمکردنی پایەکانی حوکمی شمولی و ستەمکارییە.
رەهەندێکی مرۆڤ رۆحیە و دیاری خودایە بۆ مرۆڤ و لە ئاژەڵی جیا دەکاتەوە (.. ونفخت فیە من روحی..: الحجر ٢٩، ص ٧٢) ئەوە ستەمکارییە کە مرۆڤ دەکات بە ئامێرێك کە دەستبەرداری ئازادی و خواستە مەعنەوییەکان دەبیت و بە پێداویستییە مادییەکان ئیکتیفا دەکات.
پێغەمبەران هەمیشە، لە پاڵ خواستی مادی، پێداگیری لەسەر خواستی مەعنەوی دەکەن.
پێغەمبەری ئیسلام 'د.خ' وتی: افشوا السلام، واگعموا الگعام،..: ئاشتی بڵاو بکەنەوە و خواردن دابین بکەن،.. (السلام/ ئاشتی، ئاماژەیە بۆ خواستە مەعنەوی و روحیەکان).
عیسا'د.خ' وتی: مرۆڤ تەنها بە نان ناژی (ئینجیلی مەتا ٤:٤).
بەڵام ستەمکاری ئەو ئاراستەیە بەهێز دەکات کە مرۆڤ تەنیا بە نان دەژی.
ئەمەش واتە، ستەمکاری مرۆڤ دەکات بە ئاژەڵێکی غەریزی!
رەوت و بزووتنەوە کۆمەڵایەتیەکان بە لەشکری سەربازی و ژمارەی چەکدار سەرکەوتن بەدەست ناهێنن، بەڵکو بە پیداگیری لەسەر ئەو بەهایانەی کە بۆی دروستبون.
بزووتنەوەی گۆڕان تەبەنی بەها و بنەماکانی دیموکراسی و حوکمی رەشید و ئازادی و مافەکانی مرۆڤ دەکات، کەواتە کاتێك گۆڕان بەهێز دەبێت کە خولیا بۆ ئازادی و مافە گەردونیەکانی مرۆڤ بەهێز بێت.
بەڵام بە دڵنیایەوە کاتێك خواستی مادی و موچە دەبێتە تاقانە خولیای هاوڵاتیان، گۆڕان و ئەجێنداکەی پاشەکشە دەکەن.
