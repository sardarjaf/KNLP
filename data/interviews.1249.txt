ئۆرڤان ئاراس، هاوسەری پێشوی چاوان سۆران خەسرەو، ئاشكرایدەكات كەهەڕەشەی كوشتن لەخۆی‌و خێزانەكەی دەكرێت ئەگەر بێت‌و باسی پەیوەندی نێوان چاوان‌و د.
عەبدول لەتیف سەلەفی بكات، دانبەوەشدا دەنێت كە ئەو لەگەڵ هاوسەری پێشوی "زۆر" دڵخۆشبوەو هیچ كێشەكیان نەبووە.
بۆیەكەمجار لەدوای ئاشكرابونی پەیوەندی نێوان چاوان‌و رابەری سەلەفییەكانی كوردستان، ئۆرڤان ئاراس هاوسەری پێشوی چاوان، لەڕێی ماڵپەڕی خەندانەوە قسە بۆ میدیا دەكات‌و تیشكده‌خاته‌سه‌ر سەرەتای ناسینی چاوان‌و چۆنیەتی هاوسەرگیری‌و ژیانیان لەو سێ ساڵەی كە پێكەوە بوون، دەشڵێت "زۆر یەكتریان خۆشویستوە".
ناوەڕاستی مانگی رابردوو پرسی پەیوەندی نێوان عەبدولەتیف ئەحمەدو ژنە خوێندكارێكی لەتۆڕە كۆمەڵایەتیەكان وەكو دەنگۆ بڵاوبوەوە، دوای چەند رۆژێك ژمارەیەك بەڵگەی دەنگی لەسەر ئەو پەیوەندیە بڵاوكرانەوە، بەڵام عەبدولەتیف لەڕونكردنەوەیەكدا بونی پەیوەندی لەگەڵ ئەو خوێندكارەدا رەتكردەوەو وتی ئەوانە بۆ لێدانە لەئیسلام.
سەرەتای  ئەم هەفتەیە بۆ یەكەمجار مامی ئەو كچە پەردەی لەسەر هاوسەرگیریی چاوانی برازایی‌و عەبدول لەتیف هەڵماڵی، لەو رۆژەشەوە بۆتە باسێكی گەرمی میدیاكان، لەماوەی دوو رۆژی رابردوشدا چەندین وێنەی هەردوكیان كە پێكەوەبون لەتۆڕە كۆمەڵایەتیەكان بڵاوكرانەوە.
سەرەتای ئاشنابونی ئۆرڤان‌و چاوان بەیەكتر، دەگەڕێتەوە بۆ یەكترناسینیان لەڕێی تۆڕی كۆمەڵایەتی فەیسبوكەوە، لەسەرەتای ساڵی 2013.
ئەوكات چاوان 19 ساڵ دەبێت‌و ئۆرڤانیش 22 ساڵ.
دوای ماوەیەك قسەكردن لەو تۆڕە، هەردولا ژمارەی مۆبایلەكانیان دەگۆڕنەوەو لێرەشەوە پەیوەندییەكانیان قۆناغێك دەچێتە پێشەوە، بەپێی گیڕانەوەكانی ئۆرڤان بۆ خەندان.
ئۆرڤان‌و چاوان لەڕێی تەلەفونەوە بەردەوام‌و بەتایبەت شەوان قسە لەگەڵ یەكتر دەكەن، ئۆرڤان دەڵێت "هەموو شەوێك تا بەیانی بەمۆبایل بەیەكەوە قسەمان دەكرد، جاری واهەبوو نزیكەی سەعاتێك بەگریانەوە قسەمان لەگەڵ یەكتر دەكرد"، وەك ئاماژەیەك بۆ بەتینی خۆشەویستییەكەیان، زیاتر وتی "ئێمە زۆر یەكترمان خۆشدەویست‌و هەموو وشەكانمان خۆ فیداكردن بوو بۆ یەكتری".
درێژەكێشانی ئەو قسەكردنەیان لەڕێی تەلەفونەوە، وادەكات دایكی چاوان هەست بەپەیوەندیی كچەكەی بكات، لێرەشەوە ئەو پەیوەندییە تەنها لەنێوان ئەو دوو خۆشەویستە بەنهێنی نامێنێتەوە.
بەوتەی ئۆرڤان، دایكی چاوان داوای لێكردوە بچێتە داوای كچەكەی، "منیش لەپاش ئەوە بەباوك‌و دایكی خۆمم وت‌و ئەوانیش رازی بون‌و چوینە خوازبێنیكردنی چاوان".
ئۆرڤان بەخەندانی وت "من‌و چاوان بەخۆشەویستی هاوسەرگیریمان كرد، چوار مانگ خۆشەویستی یەك بووین، لەو ماوەیەدا تەنها یەكجار لەدوورەوە یەكترمان بینی".
باوكی ئۆرڤان لەكیمیابارانی هەڵەبجەدا 24 كەسی خێزانەكەی لەدەستداوە لەنێویاندا دایك‌و باوكی، كە بەدەستی خۆی دایك‌و باوك‌و چەند براو خوشكێكی ناشتوە.
بەوتەی گێڕانەوەكانی هاوسەری پێشوی چاوان بێت، ئەو دوو خۆشەویستە كاتێك هاوسەرگیریشیان كردوە بەختەوەر بون‌و "ڕۆژ بەڕۆژ" خۆشەویستیەكەیان زیادی كردوە.
دایك‌و باوكی ئۆرڤان، كرێی خانویان بۆ داوە، لەگەڵ پێدانی خەرجیەكانی ماڵەوەیان، خۆیشی مانگانەكەی 800 دۆلار بووە‌و بەشی بژێوەی ژیانی خۆیی‌و چاوانی كردوە.
بەهەندێك لەپاشەكەوتی كرێی مانگانەكەیی‌و یارمەتی دایكی، ئۆرڤان وەك خۆی دەڵێت دەتوانێت ئۆتۆمبێلێكی جۆری هۆندا بۆ چاوان بكڕێت "لەوەشدا دایكم هاوكاری زۆری كردم، هێندە باری دارایم باش بوو مانگی چەند لیرەیەكی ئاڵتونم بۆ چاوان دەكڕی".
دوای نزیكەی سێ ساڵ لەهاوسەرگیری نێوانیان، كەلێن دەكەوێتە نێوان خۆشەویستیەكەیان‌و ئۆرڤان ئاراس‌و چاوان سۆران خەسرەو، لەڕۆژی 3ی ئەم مانگە لەداگای سلێمانی كۆتایی بەهاوسەرگیریەكەیان دەهێنن‌و جیادەبنەوە هەر هەمان شەویش، د.عەبدول لەتیف چاوان لەخۆی مارەدەكات‌و دەیبات بۆ ماڵی خۆی.
ئۆرڤان بەهیچ شێوەیەك ئامادە نییە قسە لەسەر تێكچونی پەیوەندیەكانیان بكات، وەك خۆی دەڵێت مەترسی لەسەر ژیانی هەیە.
ئۆرڤان دەڵێت لەڕێی تەلەفونەوە هەڕەشەی كوشتنی لێدەكرێت لەحاڵەتی دركاندنی چۆنیەتی تێكچونی پەیوەندییەكانی لەگەڵ چاوان، یان باسكردنی پەیوەندی نێوان چاوان‌و عەبدول لەتیف.
ئەو وتی "ئەوان دەڵێن خۆت‌و خێزانەكەت دەكوژین"، زیاتر وتی "بۆیە من هیچ قسەیەك لەو بارەیەوە ناكەم، تەنانەت هەندێك جاریش پێم دەڵێن قسە بكەیت‌و نەشیكەیت هەر دەتكوژین".
وتیشی "دوای ئەوەی لەچاوان جیابوومەوە لەبەرچاوی ئاوەڵزاواكەم، ئەلبومی وێنەكانی خۆمانم سوتاند، هەروەها هەموو ئەو رەسم‌و دەنگ‌و ڤیدیۆیانەشم رەشكردەوە كەلای من بوو، هەر لەبەر چاوی ئەوان".
ئۆرڤان، دەڵێت كاتێك لەگەڵ چاوان هاوسەرگیری كردوە زۆر رێزی دایك‌و باوكی گرتوەو هیچ كات كێشەی لەگەڵدا نەبون.
ئەو وتی "خەسوو و  خەزوورم وەكو دایك‌و باوكم وابوون، لەگەڵ باوكی خەسرەو وەك دوو هاوڕێ‌ وابووین، ئێستاش دەستیان ماچ دەكەم‌و پێڵاوەكانیان دەخەمە سەر سەرم".
ئۆرڤان هیوای ژیانێكی بەختەوەر بۆ چاوان دەخوازێت‌و دەڵێت كە زۆر ئاسودەیە لەوەی لەگەڵ چاوان جیابووەتەوە.
"لای من چاوان رابردووەو هیچ پەیوەندیەكی بەمنەوەنەماوە، وەك ئەوەیە نەمناسیبێت".
ئۆرڤان ئامادەیە جارێكی تر هاوسەرگیری بكات‌و وتی "نایشارمەوە دوای ئەو روداوە كچێك داوای خۆشەویستی لێكردوم، بەڵام ئێستا بڕیارمنەداوە خۆشەویستی بكەم، بەڵام رەنگە لەئایندەدا دوبارە ژیانی هاوسەری پێكبهێنمەوە".
لەئێستا لەتۆڕی كۆمەڵایەتی فەیسبوك جۆرێك لەهاوسۆزی بۆ ئۆرڤان دەردەبڕدرێت، ئەو وتی "سوپاسی هەموو ئەو گەنجانە دەكەم كە لەڕێگەی تۆڕی كۆمەڵایەتییەوە پشتگیریم دەكەن، ئەوانی وەك خوشك‌و برای خۆی لەقەڵەمدا".
خەندان یەكەم كەناڵی راگەیاندنە كە ئۆرڤان قسەی بۆ دەكات، "جگە لەم قسانەی ئێستا كەدەیكەم هیچ قسەیەكی دیكەم نەكردووە، تەنانەت فەیسبووكەكەشم داخستووە‌و ژمارەی مۆبایلەكەشم گۆڕیوە".
خەندان پەیوەندی بە د.عەبدول لەتیف ئەحمەدەوە كرد و ناوبراو بەڵێنیدا كە قسە بۆ خەندان بكات، بەڵام پاش دوو رۆژ بەبیانووی ئەوەی لە دادگا كێشەی بۆ دروست دەكرێت و چاوانی لێ مارەناكرێت چاوپێكەوتنەكەی هەڵوەشاندەوە.
