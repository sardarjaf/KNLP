لەهێرشێكی گروپە توندڕەوەكان بۆ سەر پێگەیەكی سەربازی لە نیوە دورگەی سینا لەمیسر ژمارەیەك سەربازو دەیان ئەندامی گروپە توندڕەوەكانیش كوژران.
سەرچاوەكانی هەواڵی میسر بڵاویانكردەوە، ژمارەیەك چەكداری توندڕەو، هێرشیان كردووەتە سەر پێگەیەكی سەربازی لە نیوە دورگەی سیناو شەڕو پێكدادانی قورس لەنێوان هەردوولا بۆ چەندین كاتژمێر بەردەوام بووە.
باس لەوەشكراوە، ئەو چەكدارە توندڕەوانە بەئۆتۆمبێلێكی بۆمبڕێژكراو هێرشیان كردووەو لەئەنجامی تەقینەوەی ئۆتۆمبێلەكەش زیاتر لە دە سەربازی میسر كوژراون.
لای خۆشیەوە، وتەبێژی سەربازی سوپای میسر، ئاشكرایكرد، لەهێرشەكەدا دە سەرباز كوژراون، ئاماژەی بەوەشداوە كە زیاتر لە حەفتا چەكداری توندڕەو بەشداربوون لەو هێرشەدا و دەیان كەسیان لێكوژراوە.
لەلایەكی دیكەوە چەند سەرچاوەیەكی ئاگادار، ئاماژە دەكات، كە لەدرێژەی هێرشەكاندا بۆ سەر پێگە سەربازیەكانی سوپا لەسینا، زیاتر لە سی سەرباز كوژراون.
