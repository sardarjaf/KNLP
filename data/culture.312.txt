ئه‌و باڵباڵێنه‌ی كه‌ له‌ناو یه‌كێتی نیشتیمانی كوردستاندا هه‌یه‌ هه‌میشه‌ له‌ لایه‌ن پارتییه‌وه‌ به‌كار هێنراوه‌ بۆ به‌ده‌ست هێنانی ئه‌و ئامانجه‌سیاسیانه‌ی كه‌ هه‌یه‌تی، بۆیه‌ دروستكه‌ری بڕیار له‌ناوپارتی دیموكراتی كوردستان سیاسه‌ته‌كانی خۆی به‌رامبه‌ر یه‌كێتی له‌ سه‌ر ئه‌و بنه‌ما دروست كردووه‌ كه‌ به‌ هه‌رشێوه‌یه‌ك بێت بارودۆخی ناو یه‌كێتی به‌شلۆقی و ناجێگیری بهێڵرێته‌وه‌ له‌ پێناو ئه‌وه‌ی كه‌ یه‌كێتی و به‌و شێوه‌یه‌ ئاراسته‌ بكات كه‌ له‌ گه‌ڵ به‌رژه‌وه‌ندیه‌كانی پارتی ده‌گونجێت.
پارتی له‌دوای دروست بوونی ئۆپۆزسیۆنێكی به‌هێز له‌ هه‌رێمی كوردستا كه‌ مه‌به‌ستمان ساڵی (2009)یه‌ ده‌ستی كرد به‌ داڕشتنی سیاسه‌تێك به‌ مه‌به‌ستی ئاڕاسته‌كردنی یه‌كێتی بۆ به‌ دیهێنانی به‌رژه‌وه‌ندیه‌كانی.
ئه‌كرێت بڵێن كه‌ پارتی سه‌ر كه‌وتوو بووه‌ له‌ سیاسه‌تی ئاراسته‌ كردنی یه‌كێتی، چونكه‌ به‌وشێوه‌یه‌ی كه‌ خۆی مه‌به‌ستیه‌تی توانیویه‌تی له‌ زۆر به‌ی بارودۆخه‌ سیاسیه‌كاندا
لێره‌دا چه‌ند نمونه‌یه‌ك ده‌خه‌ینه‌ ڕوو سه‌باره‌ت به‌ ئاراسته‌ كردنی یه‌كێتی له‌لایه‌ن پارتیه‌وه‌ ،ئه‌كرێت در ێژكردنه‌وه‌ی ماوه‌ی سه‌رۆكایه‌تی (مه‌سعود بارزانی) له‌ ساڵی (2013) به‌ گرنگترین خاڵی ئاراسته‌ كردنی یه‌كێتی دا بنێین له‌ لایه‌ن پارتیه‌وه‌، له‌به‌ر ئه‌وه‌ی له‌و كاته‌دا هه‌موو یه‌كێتی ئه‌وڕاستیه‌یان ده‌زانی كه‌ ئه‌مه‌ كارێكی نایاساییه‌ به‌ڵام به‌هۆی ئه‌وه‌ی كه‌ پارتی توانای ئاراسته‌كردنی سه‌ر كردایه‌تی یه‌كێتی هه‌بوو، پێكه‌وه‌ ماوه‌ی (2) ساڵ سه‌رۆكایه‌تی بارزانیان له‌ په‌رله‌مان درێژكرده‌وه‌.
به‌كۆتایهاتنی ئه‌م (2) ساڵ درێژكردنه‌وه‌ی ماوه‌ی سه‌رۆكایه‌تی هه‌رێم یه‌كێتی وه‌ك پارتێكی سیاسی نه‌یتوانی رێگربێت له‌ به‌رده‌م مانه‌وه‌ی بارزانی له‌ پۆسته‌كه‌یدا، وه‌ هه‌روه‌ها هه‌ندێك له‌ به‌ر پرسانی ئه‌م پارته‌ له‌ سه‌ر ئاستی باڵا تاوه‌كو ئێستاش وه‌ك سه‌رۆكیكی شه‌رعی ته‌ماشای بارزانی ده‌كه‌ن.
كاتێك بزووتنه‌وه‌ی گۆڕان رێكه‌وتنی له‌ گه‌ڵ یه‌كێتی نیشتیمانی كوردستان به‌ست پارتی له‌ رێگه‌ی شانه‌ نوستوه‌كانی خۆیه‌وه‌ له‌ناو یه‌كێتی ده‌ستی كرد به‌ هێرشكردنه‌ سه‌ر گۆران و ئه‌و رێكه‌وتنه‌، بۆیه‌ رێكه‌وتنی نێوان گۆڕان و یه‌كێتی له‌ چوار چێوه‌ی حیبری سه‌ر كاغه‌ز مایه‌وه‌و نه‌چووه‌ بواری جێبه‌جێكردنه‌وه‌.
ئێستاش پارتی دیموكراتی كوردستان ده‌یه‌وێت جارێكی تر شانه‌ نوستووه‌كانی خۆی له‌ناو یه‌كێتی نیشتیمانی كوردستان به‌كار بیه‌نێته‌وه‌ دژی ئه‌و سه‌ر كرده‌و پله‌ باڵانه‌ی كه‌ له‌ناو یه‌كێتی نیشتیمانی كوردستانن و ده‌یانه‌وێت ئه‌م پارته‌ به‌ره‌و ئه‌وه‌ ئاراسته‌ بكه‌ن كه‌ بكه‌وێته‌ دژایه‌تی به‌رژه‌وه‌ندیه‌كانی پارتی.
له‌پاڵ ئه‌وه‌ی كه‌ پارتی به‌به‌رنامه‌ كار له‌ سه‌ر دروست كردنی پشێوی ده‌كات له‌ناو یه‌كێتیدا وه‌ مه‌به‌ستیه‌تی یه‌كێتی وه‌ك پارتێكی لاواز بمێنێته‌وه‌ بۆ ئه‌وه‌ی كه‌ به‌رده‌وام بێت له‌ سه‌ر ئاراسته‌كردن و به‌كارهێنانی.
له‌راستیدا ئه‌و په‌رته‌وازییه‌ی كه‌ ریزه‌كانی یه‌كێتی گرتۆته‌وه‌ له‌ سه‌ر ئاستی به‌رز شانسی ئه‌وه‌ی داوه‌ به‌ پارتی كه‌ به‌وشێوه‌یه‌ی خۆی ده‌یه‌وێت یاری به‌چاره‌نوسی یه‌كێتی بكات.
