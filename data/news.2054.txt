بەوتەی بەرپرسێکی پارێزگای سلێمانی، لەئێستادا کوالێتی بەنزین بەرەو باشی چوەو بەھۆیەشەوە لەم ماوەیەدا ھیچ بەنزینخانەیەک سزانەدراوە، باس لەوەشدەکات دەستکاریکردنی بەنزین و خراپکردنی کولێتیەکەشیان کۆنترۆڵکردوەو ڕێگەنادەن جارێکی تر ئەوە دوبارە ببێتەوە.
عەبدولخالق محەمەد بەڕێوەبەری کارگێڕیی لەپارێزگای سلێمانی سلێمانی بەSNNی ڕاگەیاند، "لەئێستادا توانیومانە بەنزین و کوالێتیەکەشی بەشێوەیەکی باش کۆنترۆڵ بکەین و ڕێگەنەدەین بەھیچ شێوەیەک دەستکاریی کوالێتیەکەی بکرێت".
وتیشی:"لەماوەی ڕابردودا کێشەیەکی زۆر بۆ شۆفێران دروستبوو لەسنوری پارێزگای سلێمانی، چونکە ڕۆژانە دەیان فیول پەمپی ئۆتۆمبێل دەسوتا".
بەرپرسەکەی پارێزگای سلێمانی ڕاشیگەیاند، بەھۆی زیاتر کۆنترۆڵکردنی سنورەکان لەئێستادا، کوالێتی بەنزین زۆرباشبوەو شۆفێرانیش وەک ماوەی ڕابردوو گلەیی ناکەن، بۆیە لەم ماوەیەدا ھیچ بەنزینخانەیەک سزانەدراوەو لەگەڵ ئەوەشدا بەردەوام لیژنەکان سەردانیان دەکەن".
ئەو بەرپرسەی پارێزگای سلێمانی باسی لەوەشکرد، لەماوەی ڕابردودا چەند بازرگانێک کەژمارەیەکی کەمبون و بەنزینیان ھاوردە دەکرد، لەناوخۆدا کوالێتی بەنزینەکەیان خراپدەکرد، بەڵام وەکو وتی:"ئێستا ئەوەشمان کۆنترۆڵکردوەو ھیچ کام لەو بازرگانانە ناتوانن ئەوکارە بکەن".
