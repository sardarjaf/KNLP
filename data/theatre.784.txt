شه‌قامێكی ده‌ره‌وه‌ی شاره‌ له‌ ناوچه‌یه‌كی شاخاوییدا ، ئۆتۆمبێلێك به‌سه‌ر شه‌قامه‌كه‌دا ده‌روات و كۆمه‌ڵێك جانتا و جێگاوبان به‌سه‌ره‌وه‌یه‌ و به‌ خێرای ده‌روات ، چه‌ند ئۆتۆمبێلێكی تر له‌پێش و پاشیه‌وه‌ ده‌رۆن.
ژن و مێردێك له‌ ناو ئۆتۆمبێله‌كه‌ن و كۆمه‌ڵێك جلوبه‌رگ و بێشكه‌یه‌كی منداڵانی تێدایه‌ ، پیاوه‌كه‌ ته‌مه‌نی نزیكه‌ی سی و پێنج ساڵه‌ قه‌له‌وه‌ و پێستی گه‌نمییه‌ و قژی هه‌ندێك رووتاوه‌ته‌وه‌ هه‌ستی ترس و نیگه‌رانی به‌ جوڵه‌كانیه‌وه‌ دیاره‌ ، ژنه‌كه‌ ته‌مه‌ن نزیكه‌ی سی ساڵه‌ ره‌نگی ئه‌سمه‌ره‌و ئارام دانیشتوه‌و دووگیانه‌ ، ده‌نگی گۆرانیه‌ كوردی له‌ رادێۆكه‌وه‌ دێت .
نازانم ئه‌م به‌ڵایه‌ چی بوو رووی كرده‌ ئێمه‌ پێشتر ژیانمان چه‌ندخۆش بوو ( هه‌ناسه‌یه‌كی قۆل هه‌ڵده‌مژێت ) ژنه‌كه‌م تۆ بلێی ئه‌م چه‌كدارانه‌ی(داعش ) شوێنه‌كه‌مان داگیر بكه‌ن ( چاوێكی داده‌خات ) زۆر نزیك بووه‌نه‌ته‌وه‌ به‌لێ له‌چه‌ند سه‌عاتی داهاتوه‌ دێنه‌ ناو شوێنه‌كه‌مان نه‌فره‌تیان لێبێت ئاواره‌یان كردین به‌لام هه‌رباش بوو رزگارمان بوو ، نازانم ئه‌و خه‌ڵكه‌ بۆ نارۆن ئه‌لێی رۆحی خۆیان لێ زیاده‌ .
هیچ نیه‌ دڵنیابه‌ خه‌ڵك بۆ كۆێ برۆن ( سه‌ری راده‌وه‌شێنێت هه‌ناسه‌یه‌ك ده‌دات) ده‌ست ده‌خاته‌ سه‌ر سكی .
ئه‌یه‌وێت زوو بێته‌ ژیانه‌وه‌ ، كورم په‌له‌ی چیته‌ جاری بمێنه‌وه‌ ئه‌گه‌ر ئه‌زانی ژیانی ئێستا چه‌ند ناخۆشه‌ نایه‌یته‌ ده‌ره‌وه‌ ، كه‌س نازانێت ئه‌و چه‌كدارانه‌ كه‌ی هێرش ده‌به‌نه‌ سه‌رمان .
نا كورم دایكت نازانێت ئه‌وه‌ هه‌موو هه‌واڵه‌كان ئه‌لێن ئه‌و چه‌كدارانه‌ چه‌ند كیلۆمه‌ترێك له‌شوێنه‌كه‌مانه‌وه‌ دوورن به‌لام ئه‌و هه‌ر ئه‌لێت هیچ نیه‌.
( كه‌مێك توره‌ ده‌بیێت ) نازانم  تۆله‌چی دڵنیایت ، به‌خوا پێشینان راستیان وتووه‌ ژن زه‌عیفه‌ ، من له‌وه‌ دڵنیان تۆ زه‌عیفی نه‌ك هه‌ر جه‌سته‌ت به‌ڵكو مێشكتیش .
منداڵه‌كه‌مان كوره‌ به‌سه‌ بۆ پێی ده‌ڵێی كچم بلێ كوره‌كه‌م ، باش گۆێم لێ بگره‌ من ئه‌مه‌وێت كورێكم بێت بتوانێت به‌رگه‌ی گرانی ژیان بگرێت ، سه‌یری ده‌روه‌ی ئۆتۆمبێله‌كه‌ ده‌كات ( هه‌ناسه‌یه‌ك هه‌ڵده‌كیشێت و به‌ جدی زیاتره‌وه‌ ) ده‌زانم ژیان زۆر گرانه‌ بۆیه‌ ئه‌مه‌وێت كور بێت وه‌كو باوكی بێت .
نه‌خێر ئه‌وه‌ ترس نیه‌ ، تۆبۆ تێناگه‌یت هه‌ندێك جار ترس به‌شێكه‌ له‌ ئازایه‌تی ، ئه‌زانم ( ده‌ست له‌سه‌ری ژنه‌كه‌ی ده‌دات ) تۆ تێ ناگه‌یت.
( پێده‌كه‌نێـت ) تۆ  ئه‌زانی به‌شێكی زۆری هێزی كوردستان ژنه‌ دوێنی له‌ ته‌له‌فیزیۆن بینیم كچان و ژنان شه‌ریان ده‌كرد و به‌رگریان ده‌كرد دژی ئه‌و چه‌كدارانه‌ ئای چه‌ند خۆش حاڵ بووم ، سه‌یری ئه‌و ژنه‌ بكه‌ (موبایله‌كه‌ی پیشان مێرده‌كه‌ی ده‌دات وێنه‌یه‌كی ژنێكی له‌سه‌ره‌ كه‌تفه‌نگی به‌ده‌سته‌وه‌یه‌ له‌ به‌ره‌ی شه‌ردایه‌ )
( ئۆتۆمبێله‌كه‌ له‌ چاڵێكی سه‌رشه‌قامه‌كه‌ ده‌دات و كه‌مێك هیواشی ده‌كاته‌وه‌ و پیاوه‌كه‌ سه‌یری ده‌ره‌وه‌ ده‌كات ) تۆ سه‌یری ئه‌و خه‌ڵكه‌ بكه‌ هه‌موو شوێنه‌كانیان جێ هیشتووه‌.
نا وانیه‌ ئه‌وه‌ ته‌نها چه‌ند ماڵێكن ، ئه‌زانم ئه‌وه‌ له‌خه‌ڵكه‌ ترسنۆكه‌كه‌ی ئه‌م  شار و شوێنه‌ن ، به‌راستی من نامه‌وێت منداڵه‌كه‌م شوێنه‌كه‌ی جێبهێڵێـت چه‌ند ئازارم پێوه‌ بینیوه‌ چۆن بهێلم وه‌ك ئه‌وه‌ پیاوانه‌ له‌ترسا رابكات ، من كچێكم ئه‌وێت ئازا بێت ( ده‌ست ده‌خاته‌ سه‌ر سكی) كچم باوكت به‌زۆر منی ده‌ركردوه‌ له‌ماڵ ، تازه‌ ناچارم به‌قسه‌ی بكه‌م به‌ڵام تۆ به‌قسه‌ی باوكت نه‌كه‌یت و هه‌میشه‌ به‌رگری له‌ وڵات بكه‌ ( پێده‌كه‌نێت )
  به‌سه‌ به‌س زمانت باش درێژ بووه‌ خۆزگا تۆم به‌جێ هێشتایه‌ بزانم چیت لێ ده‌هات ، به‌ڵام من ده‌زانم منداڵه‌كه‌ كوره‌ و عاقڵ ده‌بێـت خۆی ده‌زانێت چی ده‌كات.
( ته‌ماشایه‌كی ژنه‌كه‌ی ده‌كات ) باش گوێم لێ بگره‌ من تۆم خۆش ئه‌وه‌ێـت به‌ڵام بۆ به‌قسه‌م ناكه‌یت چه‌ند جار پێت بلێم منداڵه‌كه‌ كوره‌ .
باشه‌ ( ده‌ست ده‌خاته‌ سه‌رسكی) كچه‌كه‌م ئه‌گه‌ر له‌ هه‌ر شوێنێكی ئه‌م وڵاته‌ شه‌ر هه‌بوو ئه‌وه‌ تۆش رابكه‌.
