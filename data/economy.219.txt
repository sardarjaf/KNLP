نرخی نه‌وت ئه‌مڕۆ چوارشه‌ممه‌ كه‌مێك دابه‌زی،به‌ڵام تاڕاده‌یه‌كی‌ زۆر پارێزگاری‌ له‌و نرخه‌ به‌رزه‌ی‌ كرد كه‌ دوێنێ تۆماریكرد، ئه‌وه‌ش به‌هۆی مه‌ترسی كه‌ڵه‌كه‌بوونی زیاتری‌ نه‌وتی عه‌مباركراوی ئه‌مریكی زیاتر له‌وه‌ی پێشبینی ده‌كرێت،
ئاژانسی رۆیته‌رز بڵاویكرده‌وه‌، سه‌رله‌به‌یانی  ئه‌مڕۆ 13ی نیسان، نرخی یه‌ك به‌رمیل نه‌وتی برنت به‌ڕێژه‌ی (30) سه‌نت دابه‌زی و به‌  (44.39) دۆلار  فرۆشرا ، دوای ئه‌وه‌ی دوێنێ 44 دۆلاری تێپه‌ڕاند، ئه‌مه‌ش به‌رزترین ئاسته‌ كه‌ له‌ سه‌ره‌تای‌ 2016ه‌وه‌ تائێستا تۆماری كردبێت.
سه‌رله‌به‌یانی ئه‌مرۆِش به‌رمیلێك  نه‌وتی خاوی ئه‌مریكی (40) سه‌نت دابه‌زی و به‌ (41.77) دۆلار مامه‌ڵه‌ی پێوه‌كرا، دوای ئه‌وه‌ی دوێنێ نرخی به‌رمیلێكی‌ گه‌یشته‌ (42.81) دۆلار.
ماوه‌ی‌ چه‌ند رۆژێكه‌ نرخی‌ نه‌وت به‌رده‌وامه‌ له‌ به‌رزبوونه‌وه‌، ئه‌مه‌ش به‌هۆی‌ زۆربوونی خواست و كڕینی نه‌وتی خاو له‌لایه‌ن وه‌به‌رهێنه‌رانه‌وه‌ له‌پێش ئه‌نجامدانی كۆبوونه‌وه‌ چاوه‌ڕوانكراوه‌كه‌ی  رۆژی یه‌كشه‌ممه‌ی داهاتووی وڵاتانی سه‌ره‌كی به‌رهه‌مهێنی نه‌وت كه‌ پێشبینی ده‌كرێت له‌و كۆبوونه‌وه‌یه‌دا ئاستی به‌رهه‌مهێنانی نه‌وت جێگیربكرێت.
له‌ هه‌وڵێكدا بۆ به‌رزكردنه‌وه‌ی نرخی نه‌وت، بڕیاره‌ 17ی ئه‌م مانگه‌ وڵاتانی‌ به‌رهه‌مهێنی‌ نه‌وت له‌ ده‌وحه‌ی پایته‌ختی قه‌ته‌ر كۆببنه‌وه‌ و بگه‌نه‌ ڕێككه‌وتنێك سه‌باره‌ت به‌ پلانی جێگیركردنی به‌رهه‌مهێنانی نه‌وت.
چاودێرانی بازاری ووزه‌ی جیهانی جه‌ختده‌كه‌نه‌وه‌ گه‌یشتن به‌ رێكه‌وتن له‌ كۆبونه‌وه‌ی یه‌كشه‌ممه‌ی داهاتووی به‌رهه‌مهێنه‌رانی نه‌وتدا نه‌ك هه‌ر زۆر نزیكه‌ به‌ڵكو هه‌ر كه‌ ڕێكه‌وتنه‌كه‌ ته‌ئكید بكرێته‌وه‌ و زانیاری زیاتر له‌ سه‌ر ئاستی جێگیركردنی نه‌وت ڕابگه‌یه‌نرێت، نرخی نه‌وت به‌شێوه‌یه‌كی به‌رچاو به‌رزده‌بێته‌وه‌.
