لە هەر ژینگەیەکی تەندروستدا باس لە ئەدەب و هونەر دەکرێت زۆرینە بێدەنگ دەبن و دەیانەوێت ڕێز بنوێن و لە هەمان کاتیشدا فێر ببن، چونکە ئەم دوو چەمکە لوتکەی مانای مرۆڤە.
” دنیای کوردی؛ ئەدەب و هونەرێکی دەوێت و دەیانپارێزێت، هاوشانی سیاسەتەکەی بن.
بە مانایەکی تر: چارەی ئەو نووسەر و هونەرمەندانەی ناوێت، بە شێوەیەک لە شێوەکان لە سیاسەتمەدارەکانی جیاوازن.
مرۆڤ لە دنیای (نووسین و بڵاوکردنەوە)دا بەر هەمان ئەو مۆڕاڵە دەکەوێت، کە لە دنیای سیاسەتدا بەری کەوتووە”.
ئەم راستیە ئاوێنەیەکی ئەو بێڕێزییە بەربڵاوەیە کە بە هونەرمەندو ئەدیبی راستەقینەی کورد دەکرێت و بگرە هیچ قەوارەو مانایەکی مرۆڤبوونیان بۆ دانانرێت.
ئەوان لە شاخ هاتنەوە ئەزموونی شاخەوانی و خەتخەتێن و باڵباڵێن و موئامەرەو خەتمائیل و سیخوڕی و تەقریرنووسین و پەلاماری یەکتردان و تەسفیەکردنی هەموو ناحەزەکانیان فێری خەڵك کرد، نەك ژیانی مەدەنی و ئیدارەی سەرکەوتو و پەرەدان بە زانست و زانین، مێزو عەرەبانەی خەڵکیان دەشکاند تا بێکار بن، گەمارۆی ئابووری و هەژاری و بێکاری گەنجانیان بە هەل قواستەوە تا (٥٠٠) دیناریان بدەنێ و بچن هاو نەتەوەکەی خۆیان پێ لەناوبەرن، لە پێناو بەرژەوەندی و قومارە ئیقلیمیەکانیاندا.. لە بەرامبەریشدا دڵسۆزیی و راستگۆی و نیشتمانپارێزی و دەستپاکی و وەفاو گیانی یارمەتی و ئینساندۆستییان لە نەتەوە سەندەوە.. سەرەنجام ئاوها مرۆڤی کوردیان گەندەڵ کرد، مرۆڤی کوردیان کردە ئامێرێکی بێ هەست و بێدەنگ لە بەرامبەر هەموو ناحەقیەکاندا، بگرە لەمەش ناقۆڵاتر، کڕینی خامەی هەندێك لە ئەدیبان بوو و لەولاشەوە پەراوێزخستنی ئەوانی تر.. ئەوانەی بەم دوعایەی ملهوڕەکانی کوردایەتیان گوت ئامین هەر ئەو نووسەرە بەرژەوەندیخوازانە بوون کە لە دامودەزگا چەواشەکارەکانی خۆیاندا بە راست و چەپدا دەستیان دایە دزین و خۆ دەوڵەمەندکردن و برەودان بە دیاردەی واستەکردن و ناپاکی نواندن بەرامبەر هاوڕێکانیان.. ئیتر شتێك نەمایەوە لای رۆشنبیرو خوێنەرانی کورد جێی بایەخ و دەستخۆشی بێت، چونکە وشە لە هەموو شتێکی تر سوکتر کرا، زۆر لە ئەدیبەکانیش مۆراڵی خۆیان لەدەستداو یەکەم کەس درۆیان لەگەڵ کرد: خودی خۆیان بوون..
لەناوهیچ نەتەوەیەکی تردا چەند دواکەوتووش بن ئەم دیاردەیە بوونی نییە، هەموو شتێك بکرێتە ملکەچی سیاسەتمەداران و هیچ بەهایەکیش بۆ وشە نەمێنێت، بەڵکو بە جۆرێك خەڵك گێژو بێئاگا بکرێت؛ ئەوەی لە بەرنامەی ژیانیاندا نەبێت خوێندنەوەو کتێب بێت، تەنانەت ئەوانەش دەخوێننەوە هەر دەزگاکانی دەسەڵات ئاراستەیان دەکات و کتێبیان بۆ چاپ و دەستنیشان دەکات تا بیخوێننەوە!
بەڵێ هەر ئەوان بوون هەموو شتێکیان بۆگەن کرد، بۆنموونە ساڵانە بەناو فیستیڤاڵ سازدەکرێت کەچی پێش خوێندنەوەی بەرهەمەکان؛ خەڵاتەکەی دیاریکراوە بۆ کێ دەبێت!
یان دەزگایەکی چاپ بڵێت (سەدوبیست هەزار) کتێبمان بەخشی بە قوتابخانەو بەڕێوبەرایەتی وشوێنە جیاجیاکان کەچی لەولاوە دەگوترێت کەس پشتیوانی مادییان ناکات؟ نامەوێت نموونەی زیاتر بهێنمەوە، ئەوەندە بەسە بڵێم: خۆزگە کاك کاروان بیری لەوە دەکردەوە بە زمانەکانی تر بنووسێت بۆ مرۆڤەکانی تر، چونکە ئەوان زۆر زیاتر ڕێز لە خۆی و وشەکانی دەگرن، لای ئەوان مرۆڤ بەڕێزترە لە سەرجەم کەلوپەلەکانی تر بە ئایدۆلۆژیاو پارەشەوە، مرۆڤ بە هەموو بەرهەمە جیاجیاو کەم و زۆرەکانیەوە، ئێمە لە کۆمەڵ-گا یەکدا دەژین؛ نەك تەنها نووسین کەس راناچڵەکێنێت، بگرە گیانی رق و دووبەرەکی و ئاژاوەو ئازاردانمان تێدا چێنراوە، نەفرەتکردن لە هەموو داهێنان و جیانووسییەك، مرۆڤمان لا زۆر بێ بایەخکراوە، لەو ساتەوەی کەسایەتی رۆشنبیرو بەخشەری وەك (عەلی بۆسکانی) بە بێ تاوان لە نێو بردراو کەسێك نەیپرسی بۆ؟ رای گشتی دادگایی بکوژانیان نەکرد.
ئیتر کوشتنەکانی دواتر بەس بوونە ژمارە.. بەڵێ لای ئێمە نووسین بە کوردی، نەفرەتکردنە لە خودی خۆت.
جێی خۆی بوو بۆ بیرکردنەوە لەم دەستەواژەیەو بڕیاردان بەسەریدا، پێش هەموو شتێك هەر یەك لەئێمە رابمێنین و قوڵ لە هۆکارە راستەقینەکانی بیر بکەینەوە.
