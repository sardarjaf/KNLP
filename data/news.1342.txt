رۆژی چوارشەممە 23ی ئاداری 2016 بەڕێوەبەرایەتی یاسایی لە دیوانی سەرۆكایەتی كۆماری عێراق، روونكردنەوەیەكی لەبارەی ئازادكردنی محەممەد داینی، پەرلەمانتاری پێشووی عێراق بڵاوكردەوە.
سەرۆكایەتی كۆماری عێراق رایگەیاندووە "ئەو لێبوردنە تایبەتەی كە دەركراوە بۆ تاوانباركراو (محەمەد ئەلداینیی ) لەسەر راسپاردەی سەرۆكی ئەنجومەنی وەزیران بووە، بەپێی ئەو دەسەڵاتە دەستورییەی كە هەیەتی، وەك زانراوە ئەو مەسەلەیەی كە لێی بەخشراوە مەسەلەی تەشهیركردن بووە، كە حوسێن شەهرستانی سكاڵاكەر بووە لەسەری، دواتر دەستبەرداری سكاڵاكەی بووە، پێشتریش دادگا حوكمی ساڵێكی دەركردبوو بۆ تاوانباركراو، 10 مانگیش تێپەڕ بووە بەسەر بەندكردنیدا".
سەرۆكایەتی كۆماری عێراق دەڵێت‌ "ئەو لێبوردنە تەنیا ئەم دۆسیە دەگرێتەوە و هیچ دۆسیەیەكی دیكە ناگرێتەوە كە لێبەخشراو تۆمەتبار بێت یاخود تاوانباركرابێت لەسەری".
رۆژی چوارشەممە 23-3-2016 عەبدولستار بەیرەقدار، گوتەبێژی ئەنجوومەنی باڵای دادگای عێراق رایگەیاند "محەممەد داینی، پەرلەمانتاری پێشووی عێراق لەسەر پێشنیازی سەرۆكایەتی حكومەت و بە مەرسومی كۆماری ئازادكراوە".
محەممەد داینی، پەرلەمانتاری پێشووی عێراق بە تۆمەتی تێوەگلان لە تەقینەوەكەی پەرلەمانی عێراق لە ساڵی 2007 لەلایەن دادگاوە سزای لەسێدارەدانی بەسەردا سەپێندرابوو.
