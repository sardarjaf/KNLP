سه‌رۆكی‌ كۆمه‌ڵه‌ی‌ قوربانیانی‌ هه‌ڵه‌بجه‌، ئاشكرایكرد 5 منداڵی‌ ونبوی‌ هه‌ڵه‌بجه‌ییان دۆزیوه‌ته‌وه‌ كه‌ ئه‌و منداڵانه‌ له‌كاتی‌ كیمیایی‌ بارانكردنی‌ هه‌ڵه‌بجه‌دا له‌كه‌س و كاریان دابراون و، له‌و كاته‌وه‌ له‌لایه‌ن چه‌ند خێزانێكی‌ ئێرانیه‌وه‌ ئه‌ركی‌ به‌خێوكردنیان گیراوه‌ته‌ ئه‌ستۆ و گه‌وره‌كراون.
لوقمان عه‌بدولقادر ،  راگه‌یاند :"منداڵه‌ دۆزراوه‌ هه‌ڵه‌بجه‌ییه‌كان كه‌دوانیان له‌تاران و ئه‌وانی تر له‌ سنه‌ و كه‌ره‌ج و ئه‌سفه‌هانن، چاوه‌روانی‌ حكومه‌تی‌ هه‌رێمن تا پشكنینی‌ DNA یان بۆ ئه‌نجام بدرێت و بگه‌رێنه‌وه‌ نێو خێزانه‌كانیان."
پێشتر مه‌ریه‌م كه‌ ونبویه‌كی‌ تری‌ هه‌ڵه‌بجه‌ییه‌ دۆزرایه‌وه‌، به‌ڵام له‌ئێستادا چاوه‌روانی‌ ئه‌نجامی‌ پشكنینی‌ DNA ده‌كات كه‌ بۆی‌ ئه‌نجامدراوه‌، بۆ ئه‌وه‌ی‌ له‌و رێگه‌یه‌وه‌ به‌ خێزانه‌كه‌ی‌ ئاشنا ببێته‌وه‌.
لوقمان عه‌بدولقادر ، وتی‌" مه‌ریه‌م كه‌ بۆ ماوه‌ی‌ چه‌ند هه‌فته‌یه‌ك له‌گه‌ڵ دایكه‌ ئێرانیه‌كه‌یدا له‌هه‌ڵه‌بجه‌ مایه‌وه‌ ، له‌ ئێستادا گه‌راوه‌ته‌وه‌ ئێران و بریاره‌ 3 هه‌فته‌ی‌ تر و له‌گه‌ڵ ده‌رچوونی‌ ئه‌نجامی‌ پشكنینه‌كه‌یدا بگه‌رێته‌وه‌."
مه‌ریه‌م كه‌ شوێنه‌واری‌ كیمایی‌ به‌جه‌سته‌یه‌وه‌ دیاره‌ و ئه‌نجامی‌ پشكنینه‌كان سه‌لماندوویانه‌ هه‌ڵه‌بجه‌ییه‌ ، به‌پێی‌ وته‌ی‌ دایكه‌ ئێرانیه‌كه‌ی‌ كاتێك ته‌مه‌نی‌ دوو ساڵ بووه‌ به‌ كوردی‌ قسه‌یكردووه‌.
ده‌نگۆی‌ ئه‌وه‌ هه‌یه‌ ئه‌و خێزانه‌ هه‌ڵه‌بجه‌ییه‌ وه‌رگرتنی‌ مه‌ریه‌میان ره‌تكردووه‌ته‌وه‌، كه‌ به‌پێی‌ ئه‌نجامی‌ سه‌ره‌تایی‌ پشكنینه‌كان پێده‌چێت مه‌ریه‌م كچیان بێت، به‌ڵام لوقمان عه‌بدولقادر ئه‌و ده‌نگۆیه‌ی‌ ره‌تكرده‌وه‌ و وتی‌"مه‌ریه‌م نایه‌وێت ببێته‌ بار به‌سه‌ر هیچ خێزانێكه‌وه‌ و ته‌نها ده‌یه‌وێت ره‌چه‌ڵه‌كی‌ خۆی‌ بدۆزێته‌وه‌."
تا ئێستا 80 منداڵی‌ ونبووی‌ هه‌ڵه‌بجه‌یی‌ كه‌ گومان ده‌كرێت سه‌رجه‌میان له‌ ئێران بن نه‌دۆزراونه‌ته‌وه‌ و ، 60 كه‌سی‌ هه‌ڵه‌بجه‌یش كه‌ منداڵیان ونبووه‌ ، خوێنیان لێوه‌رگیراوه‌ بۆ ئه‌وه‌ی‌ له‌حاڵه‌تی‌ دۆزینه‌وه‌ی‌ منداڵی‌ ونبوودا له‌رێگه‌ی‌ پشكنینی‌ DNA ه‌یه‌وه‌ به‌ منداڵه‌كانیان شاد ببنه‌وه‌.
