ئەو هاوڵاتیە ئەمریكیەی لەچەند مانگی رابردوودا خۆی رادەستی هێزەكانی پێشمەرگە كرد، وردەكاری چونە ناو چەكدارانی داعش‌و هۆكارەكانی وازهێنانی لەو رێكخراوە ئاشكرادەكات، ئەوەش بەپێی دانپێدانانەكانی لەبەردەم دەزگای فیدراڵی لێكۆڵینەوەی ئەمریكا (FBI).
14ی مانگی (ئازار/3)ی ئەمساڵ، چەكدارێكی داعش بەرەگەز ئەمریكی لەمیحوەری‌ شەنگال لسنوری پارێزگای نەینەوا، خۆی رادەستی هێزەكانی پێشمەرگەی كوردستان كرد، لەئێستاشدا ئەو دەستگیركراوە لەئەمریكا بەچەند تۆمەتێك دادگایی دەكرێت.
بەپێی واشنتۆت پۆست، محەمەد جەمال كوەیس (26 ساڵ)،  دوای دەستگیركردن‌و ئەنجامدانی لێكۆڵینەوە لەگەڵیدا لەهەرێمی كوردستان، ئێوارەی دوێنێ‌ چوارشەممە (8ی ئەمە مانگە) بەفڕۆكە گەڕێنراوەتەوە بۆ ئەمریكا.
دوای گەڕاندنەوەی بۆ ئەمریكا، بەتۆمەتی دەستەبەركردن‌و پلاندانان بۆ دابینكردنی پاڵپشتی دارایی بۆ رێكخراوی داعش لەلایەن دادگای فیدراڵی ناوچەی شاری ئەلئەسكەندەریەی ویلایەتی ڤێرجینیای ئەمریكاوە داواكراوە‌و دادگایی دەكرێت.
لەسكاڵانامەیەكی 11 لاپەڕەییدا، ڤیكتۆریا ئای مارتینێز لێكۆڵەری تایبەتی دەزگای فیدراڵی لێكۆڵینەوەی ئەمریكا (FBI)، ووردەكاری چۆنێتی تێوەگلانی محەمەد جەمال‌و رۆیشتنی بۆ ناو چەكدارانی داعش ڕووندەكاتەوە.
مارتینێز دەڵێت "محەمەد جەمال بە ویستی خۆی خۆی ڕادەستی هێزەكانی پێشمەرگە كردووە لەكاتێكدا سەفەری ئەو ناوچانەی كردووە كە لەژێر كۆنترۆڵی كورددایە، دوای ئەوەی لە شاری تەلەعفەری ژێر كۆنتڕۆڵی داعش كە دەكەوێتە باكووری رۆژئاوای عیراقەوە، كەتیبەكەی خۆی بەجێهێشتووە".
رونیشیكردۆتەوە كە دوای ماوەیەكی كورت لە دەستگیركردنی، هێزەكانی پێشمەرگە وێنە‌و ڤیدیۆی دەستگیركردنی محمەد جەمال‌و وێنەی مۆڵەتی شۆفێری ویلایەتی ڤێرجینیای سكاڵالەسەركراویان بڵاوكردەوە، بەپێی فەرمانگەی هاتوچۆی ڤێرجینیاش ئەو زانیارییانەی لەمۆڵەتەكەدا نیشاندراوە چوون یەك بووە لەگەڵ داتا‌و زانیارییەكانی ئەواندا.
لێكۆڵەرە تایبەتییەكەی دەزگای فیدراڵی لێكۆڵینەوەی ئەمریكا (FBI) دەڵێت، لەكاتی دەستگیركردنی سكاڵالەسەركراودا لەلایەن هێزەكانی پێشمەرگەوە، سێ مۆبایل و سیمكارت و مێمۆری كارت پێگیراوە لەگەڵ دوو كارتی بانكی و بڕی 451 دۆلاری ئەمریكی و 285 لیرەی توركی‌و نزیكەی 20 هەزار دیناری عیراقی.
مارتینێز ئاماژەی بەوەكردووە كە ئەو خۆی پێداچونەوەی كردووە بە داتای ناو مۆبایلەكان‌و ئەوانەی تێیدا بووە پێكهاتبوون لەبڕێكی زۆر نەخشەی بەرەكانی شەڕ، شارەكانی ژێر كۆنترۆڵی داعش، چەند شوێنێكی شاری غازی عەنتابی توركیا، وێنەی تەقینەوەكانی 11ی سێپتەمبەری ئەمریكا، ئاڵای ڕەشی داعش و ئەبوبەكر بەغدادی‌و چەندی شوێنێكی شاری حەلەب‌و رەققەی سوریا.
وتیشی "كاتێ لە توركیا بووە (محەمەد جەمال) یەكێك لە مۆبایلەكانی بەكارهێناوە بۆ پەیوەندیكردن بە رێكخەرانی وەرگرتنی سەربازی نوێ بۆ ناو داعش".
ئەو داعشەە ئەمریكیە، ددانی ناوە بەوەی كاتێ لەناو عیراقدا لەگەڵ داعشدا بووە، مۆبایلێكی بەكارهێناوە بۆ ئەنجامدانی گەڕانی ئینتەرنێت سەبارەت بەو كەس و مەلایانەی بۆچوونی توندڕەوییان هەیە، هەروەها لەڕێگای ئینتەرنێتەوە تەماشای گرتەی ڤیدیۆیی كردەوە تیرۆریستییەكانی داعشی كردووە.
لێكۆڵەرە تایبەتەكەی FBI باسی لەوەكردووە، دەستگیركراوە بەویستی خۆی لە 17/3ی ئەمساڵ چاوپێكەوتنی لەگەڵ تەلەفزیۆنێكی كوردی ئەنجامداوە، لەو چاوپێكەوتنەكەشدا هەندێ زانیاری هەڵەی خستۆتەڕوو وەكو ئەوەی خۆی وتوویەتی، بۆ ئەوەبووە گیانی خۆی بپارێزێت.
بەپێی لێكۆڵەرەكە، هۆكاری چوونی محەمەد جەمال بۆ ناو داعش لەناوەڕاستی ساڵی 2015دا ئەوەبووە، هەڵخەڵەتێنراوە كە داعش خەلافەتێكی ئیسلامی دامەزراندووە‌و زانیویەتی داعش توندوتیژی بەكاردەهێنێت، لەكاتێكدا ئەو هەوڵی ئاشتیخوازانە و مرۆڤدۆستیشی هەیە.
هەروەها دەستگیركراوەكە دانی بەوەشدا ناوە، بۆ كۆكردنەوەی زانیاری لەسەر داعش و دەرخستنی ئارەزووی بۆ چوون بۆ ناو داعش لەسوریا، سوودی لە تۆڕە كۆمەڵایەتییەكانی ئەو گروپە وەرگرتووە.
وتویەتی "لە 16ی (كانوونی یەكەم/12)ی 2015دا لەفڕۆكەخانەی نێودەوڵەتی باڵتیمۆر-واشنتۆنەوە ئەمریكای بەجێهێشتووە، بۆ ئەوەش ئۆتۆمبێلە تایبەتەكەی خۆی فرۆشتووە، پێش گەیشتنی بۆ عیراق و سوریا لەڕێگای توركیاوە بۆ ماوەی دوو ڕۆژ لە لەندەن ماوەتەوە‌و نامەیەكی ناردووە بۆ زانایەكی ئاینی توندڕەوی ناسراوی ئەو شارە، ویستویەتی چاوی پێبكەوێت و قسەی لەگەڵدا بكات".
هەر لەچوارچێوەی دانپێدانانەكەیدا، محەمەد جەمال دەڵێت دواتر لەتوركیا لەڕێگای تۆڕە كۆمەڵایەتیەكانەوە زانیاری وەرگرتووە بۆئەوەی بە سەلامەتی بچێتە ناو داعشەوە، دواجار چۆتە شاری غازی عەنتاب، لەوێ‌ ئەكاونتێكی لە تۆڕە كۆمەڵایەتیەكان بە ناوی نهێنی (باڵندەی سەوز) دروستكردووە بەئامانجی دڵخۆشكردنی بەرپرسانی بەسەربازگرتنی چەكدارانی بیانی داعش‌و وەكو وشەیەكی نهێنی نێوان خۆیی‌و ئەوان بووە.
ئەوەشی ئاشكراكردووە كە "زاراوەی (باڵندەی سەوز) لە لایەن ئەندامانی داعش و گروپە تیرۆریستییەكانی دیكەوە بەكارهێنراوە بۆ دەربڕینی پشتگیری خۆیان بۆ جیهادكردن لەرێگای  توندوتیژییەوە"، بەپێی لێكۆڵەرە تایبەتیەكەی FBI.
پێشتر‌و لە 14/3ی ئەمساڵ، فەرماندەی ئەو هێزەی پێشمەرگە كە داعشە ئەمریكیەكە خۆی رادەستیان كردبوو، بۆ خەندان ئاماژەی بەوەدابوو كە دەستگیركراوەكە وتوویەتی باوكی‌ فەلەستینییەو دایكیشی‌ عیراقیەوە‌و خەڵكی‌ موسڵە.
محەمەد جەمال كوەیس، لەساڵی 2007 دا قوتابخانەی ئامادەیی تەواو كردووە‌و لەساڵی 2009وە هەتا 2014 لەكۆلیژی (Northern Virginia Community College) خوێندویەتی‌و دواتر لە ئیدارەی دادوەریدا بڕوانامەی بەدەستهێناوە، لەماوەی ساڵانی 2009-2011 وەكو نووسەر لەبانكی ساندی سپرینگ كاری كردووە.
بەپێی تۆماری دادگاكانی ئەمریكا، كوەیس لەماوەی ساڵانی 2007- 2012دا دەیان جار بە سەرپێچی هاتوچۆ‌و شۆفێریكردن لەژێر كاریگەری خواردنەوەی مەی دەستگیركراوە‌و هەزاران دۆلار غەرامەكراوە، هەر بەو تۆمەتانەش نزیكەی 50 كاتژمێر دەستبەسەركراوە.
