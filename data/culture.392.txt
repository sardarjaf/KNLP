له‌ پێشانگاكه‌دا كه‌ به‌سپۆنسه‌ری‌ كۆمپانیای‌ ئاسیاسێڵ به‌ڕێوه‌ده‌چێت، به‌هه‌زاران كتێب نمایشده‌كرێن له‌بواره‌كانی (كارگێڕی‌، سیاسی، ژمێریاری‌) و چه‌ندین بواری‌ دیكه‌.
خالید دۆسكی‌ وه‌زیری‌ رۆشنبیری‌ حكومه‌تی‌ هه‌رێم له‌ وته‌یه‌كدا كه‌ له‌میانه‌ی‌ كردنه‌وه‌ی‌ پێشانگاكه‌ پێشكه‌شیكرد رایگه‌یاند "كردنه‌وه‌ی‌ پێشانگاكه‌ هه‌وڵێكه‌ بۆ رووبه‌ڕووبوونه‌وه‌ی‌ فكری‌ توندڕه‌وی‌ و داعش له‌ڕێگه‌ی‌ فیكرییه‌وه‌".
وتیشی:‌ "له‌ وه‌زاره‌تی‌ رۆشنبیری‌ به‌شێكی‌ تایبه‌تیان هه‌یه‌ كه‌ سه‌رپه‌رشتی‌ زیاتر له‌ 80 كتێبخانه‌ ده‌كات و ده‌یانه‌وێت زیاتر په‌ره‌بده‌ن به‌ كردنه‌وه‌ی‌ پێشانگاو دوای‌ ماوەیه‌ك چه‌فبه‌ستن زیاتر بچنه‌ پێشه‌وه‌".
خالید دۆسكی‌ باسی‌ له‌وه‌كرد، هۆكاری‌ دواكه‌وتنی‌ وڵاتانی‌ رۆژهه‌ڵاتی‌ ناوه‌ڕاست ئه‌وه‌یه‌ كه‌ رێژه‌ی‌ خوێندنه‌وه‌ی‌ كتێب له‌ئاستێكی‌ زۆر نزمدایه‌و به‌پێی ئاماره‌كان له‌و وڵاتانه‌دا هه‌ر هاوڵاتییه‌ك ساڵانه‌ چه‌ند لاپه‌ڕه‌یه‌ك كتێب ده‌خوێنێته‌وه‌ كه‌ به‌راود به‌ وڵاتانی‌ دیكه‌ی‌ جیهان رێژه‌یه‌كی‌ كه‌مه‌.
بڕیاره‌ پێشانگاكه‌ له‌ئه‌مڕۆ شه‌ممه‌وه‌ بۆ ماوه‌ی‌ پێنج رۆژ به‌رده‌وام بێت و 27ی ئه‌م مانگه‌ كۆتایی بێت.
عه‌بدوڵڵا حه‌سه‌ن وته‌بێژی‌ كۆمپانیای‌ ئاسیاسێڵ كه‌ سپۆنسه‌ری‌ پێشانگاكه‌یان كردووه‌ له‌وته‌یه‌كدا له‌میانه‌ی‌ كردنه‌وه‌ی‌ پێشانگاكه‌ وتی‌ "له‌ماوه‌ی‌ ساڵی رابردوودا ئه‌و قازانجه‌ی‌ كردوومانه‌ خستوومانه‌ته‌وه‌ گه‌ڕ كه‌ به‌شێكیان بۆ چالاكییه‌ كلتووری‌ و رۆشنبیرییه‌كان بووه‌".
