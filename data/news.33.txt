دوای‌ بڕیاره‌كه‌ی‌ وه‌زاره‌تی‌ دارایی سه‌باره‌ت به‌لێبڕین له‌موچه‌ی‌ هێزه‌كانی‌ پێشمه‌رگه‌، سه‌رچاوه‌یه‌ك له‌وه‌زاره‌تی‌ پێشمه‌رگه‌ ئاشكرایده‌كات، لێبڕینه‌كه‌ له‌موچه‌ی‌ مانگی‌ ئه‌یلول كه‌ بڕیاره‌ ڕۆژی‌ دوشه‌ممه‌ وه‌ریبگرن جێبه‌جێده‌كرێت، هاوكات میكانیزمی‌ لێبڕینه‌كه‌ش له‌ڕێگه‌ی‌ SNNوه‌ ئاشكراده‌كات.
به‌گوێره‌ی‌ ئه‌و زانیاریانه‌ی له‌وه‌زاره‌تی پێشمه‌رگه‌وه‌ به‌SNN دراوه‌، له‌موچه‌ی مانگی ئه‌یلولی ئه‌و وه‌زاره‌ته‌ كه‌ بڕیاره‌ ڕۆژی 18ی كانونی یه‌كه‌می 2017 دابه‌شبكرێت به‌ڕێژه‌ی (37,2%) لێبڕین له‌موچه‌ی ته‌واوی هێزه‌كانی پێشمه‌رگه‌ ده‌كرێت.
سه‌باره‌ت به‌میكانیزمی لێبڕینی موچه‌ی لیواو یه‌كه‌كانی 70و 80ی پێشمه‌رگه‌، سه‌رچاوه‌كه‌ی‌ وه‌زاره‌تی‌ پێشمه‌رگه‌ وتی‌:"وه‌زاره‌تی دارایی به‌ڕێژه‌ی (37.2%) ڕێژه‌ی‌ لێبڕینی دیاریكردوه‌، بۆیه‌ گونجاوترین میكانزم بۆ لێبڕینی موچه‌ ته‌واوی هێزه‌كانی پێشمه‌رگه‌ له‌سه‌ربازێكه‌وه‌ بۆ به‌رزترین پله‌، به‌گوێره‌ی‌ ئه‌و ڕێژه‌یه‌ ده‌بێت، نه‌ك له‌موچه‌ی كه‌م ڕێژه‌ی كه‌م ببڕدرێت و له‌موچه‌ی زۆریش زۆرتر".
هه‌ر له‌و زانیاریانه‌دا ئاماژه‌ به‌وه‌كراوه‌، ته‌نها له‌پاره‌ی ته‌رخانكراو بۆ موچه‌ی دیوانی وه‌زاره‌تی پێشمه‌رگه‌، وه‌زاره‌تی دارایی بڕی 14 ملیار دیناری كه‌مكردۆته‌وه‌ ئه‌وه‌ش واده‌كات لێبڕینه‌كه‌ هه‌موو پله‌یه‌كی وه‌زاره‌ت بگرێته‌وه‌ به‌هێزه‌كانی 70و 80شه‌وه‌.
ئه‌م زانیاریانه‌ له‌كاتێكدایه‌، سبه‌ینێ یه‌كشه‌ممه‌ كۆبونه‌وه‌یه‌ك له‌وه‌زاره‌تی پێشمه‌رگه‌ به‌ڕێوه‌ده‌چێت بۆ بڕیاردانی كۆتایی له‌سه‌ر میكانزمی لێبڕینی موچه‌ی وه‌زاره‌ته‌كه‌، چونكه‌ به‌گوێره‌ی‌ ئه‌و خشته‌یه‌ی‌ وه‌زاره‌تی‌ دارایی بڵاویكردۆته‌وه‌، ڕۆژی‌ دوشه‌ممه‌ موچه‌ی‌ دیوان و لیواكانی‌ سه‌ر به‌وه‌زاره‌تی‌ پێشمه‌رگه‌ دابه‌شده‌كرێت.
