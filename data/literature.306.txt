بەتبەختی مرۆڤ لەو چرکەساتەوە دەست پێدەکات؛ کە لە دایک دەبێت.. مرۆڤ تا ئەو کاتە بەختەوەرە؛ کە لە دایک نەبووە..ساتی لە دایکبوون، بۆ خۆی ساتێکە بە ئازار دەست پێدەکات و لە ئازارەوە دێیتە بوون.. ساتێکە تێدا بەر ئەبیتەوە.. بەربوونەوە لە شوێنێکی تەنگەوە بۆ شوێنێکی تەنگتر.. بۆ شوێنێکی تاریکتر.. لە تەنهاییەکەوە بۆ تەنهاییەکی غەمگین تر..
لە نابەینی دوو بەردا چاوم کردەوە..دوو بەرد لە ئەشکەوتێکی تاریک دا..هەموو شوێنێک تاریک بوو.. ئەشکەوتێکی کپ و بێ دەنگ..هەستم کرد لە ناو تەڕاییەکی بێزراودام.. ئەوە بۆ من دووەمین سزابوو.. سزای گوناهێک کە هەرگیز گوناهی من نیە.. دووەمین سزا.. دووەمین لە دایک بوونەوە.. لە دایکبوون و هاتنە نێو ئەشکەوتێکی وەها جگە لە سزایەکی تووند، هیچیتر نیە دەرهەق بە بوونەوەرێکی وەک مرۆڤ.. توانای هیچ جوڵانەوەیەکم نەبوو.. لە هیچ شوێنێکەوە هیچ ڕوناکیەک نادەدرەوشایەوە.. زەمەن تێیدا لە کاتژمێرێکی مردوو دەچێت..زەمەن تێدا وەستاوەو هەموو شتێک لە دەرەوەی سنوورەکانە..سنووری خەیاڵ.. سنووری گەشتن.. سنووری ئومێد.. سنووری مردن.. سنووری هەموو سنوورەکان..تاریکی بۆ خۆی بۆتە ڕەنگدانەوەم؛ خاوەنی سەرێکی ڕوتاوەو دەموچاوێکی پڕ چاڵ و چێوییم.. هەستەکەم چاوەکانم دەرپەڕیون بە جۆرێ ئەوەندەی لەدەرەوەی کەلسەرمدایە، لە ناوەوە نەبێت.. کەپوییەکی گەورەم هەیە؛ کە بۆن بۆگەنی لاکەتۆپیوێکی پیس نەبێت، هیچتر نە چووە بە هەستی بۆنکردنیدا.. لاکە تۆپوێک؛ کە لەساتی بەربوونەوەم بۆ ئەم ئەشکەوتە لەبەردەمم'دایە.. دەستەکانمی تێدایەو چەند زیاتر قێزەونتر دەبێت، چەند زیاتر بۆنبۆگەن دەبێت؛ من لە خوێنەکەی دەخۆمەوەو زیاتر قەپاڵ لە گۆشتە ڕزیوەکەی دەگرم.. .
کاتێک ئاگرێک لە بوونتا ئەدۆزیتەوەو ئەکەویتە خولگەی خولانەوە بەدەوریدا، ئیتر تۆ هیچ شتێکیترت پێوستە نیە..بەڵام مرۆڤ هەمیشە لە کەڵکەڵەی کەشفکردنی هەموو نهێنیەکاندایە.
بێئەوەی بە ئاگا بێت لەوەی بۆ خۆی گەنجینەیەکە.. گەنجینەیەک لە نهێنی.. تێناگات کە ئەو هەرگیز ناتوانیت لە سادەیی شتەکان تێبگات، وورد بێتەوەو ڕابمێنێت.. سادەیی بۆ خۆی ئاڵۆزترین نهێنیە.. ئاڵۆزییەک کە مرۆڤ زۆر ماندوو ئەکات لە کردنەوەی گرێکانی.. تۆ تا نەتوانی لە سادەیی تێبگەیت، مومکین نیە هەنگاو بەرەو کردنەوەی خودی ئاڵۆزییەکان بنێیت.. تۆ تا پەی بە نهێنییەکانی خۆت نەبەیت و خۆت نەناسیت، هەرگیز ناتوانی پەی بەویتر ببەیت و بتوانی ڕۆبچیتە دەرونییەوە.. خۆ ئەگەریش توانای ڕۆچوونت هەبێت، ئەوە بە دڵنیاییەوە وون دەبیت.. تەنانەت خۆشت لە ئەویتردا وون دەکەیت..
لە ناو غوبار و سەرابەکانی بیاباندا، بڵێسەی ئاگرێک تا دەهات زیاترو زیاتر دەبوو.. تێگەشتم کە ڕاکردن بە دوایی هەر سەرابێکدا بێ هودەیە.. گەڕان لە ناو تەمی بیاباندا بە وون بوون نەبێت، بە هیچ کوێیەکیترت ناگەیەنێت.. کاتێک ئاگرێک ئەدۆزیتەوە، ئیتر تۆ پێوستت بە ئاو نیە تینوێتیت بشکێنێت.. ماندووبووم لە هەموو شتێک.. خوێن؛ لە لێوە شەق بووەکانمەوە ئەتکا..ئەتکایە سەر لمەکەو بە خێرایی بەسەر لمەکەوە ووشک دەبووەوە.. وەک شتێک لمی بیابانەکە تینوێتی خۆی بە خوێن بشکێنێت، دوایی سەرەبەکانی خۆی ئەخستی، تا لە تینوێتیدا ئەیخنکاندی.. وەک ئەوەی برسی بێت بە لاشەی مردووەکان، کاتێک ئەکەویتی، با'یە گەرمەکان دەهاتن و بە خێرایی بە گردە لمینیەکان دایان دەپۆشیت.. بێرەحمانە دەمی خۆی دەکردەوە  قووتی دەدایت..
 کەم کەم خەریک بوو بە تۆزی بیابانەکە کوێر ئەبووم.. شکەت بووم.. ئێجار شەکەت بە هەنگاونان بە دوایی سەرابێکدا.. سەرابێک کە من هەر هەنگاوێکم بنایە ئەو دوو هەنگاو دوور ئەکەوتەوە.. سەرابێکی ڕەش.. کە هەر هەنگاوێک دووربکەوتایەتەوە زیاتر و جوانتر ئەدرەوشایەوە.. چی تەلسمێکە مرۆڤ وابەستەی خۆی دەکات و بە دوای خۆیدا ڕاتدەکێشێت.. تەنانەت واز لە تەرمەکەشت ناهێنێ و لە ڕاکێشانی بەردەوام دەبێت.. بە ناو خارو موسی جەستەیدا دەبات.. دەتبات تا هەلا هەلا دەکات.. زۆری نەمابوو بکەومەوە سەر چۆک و بە دەمدا بکەوم.. لە ناکاو هەستم کرد ئاگرەکە خەریکە نزیکترو نزیکتر دەبێتەوە.. خۆنەویستانە هەنگاوم بەرەو ئاگرەکە نا.. وەک شتێک، تەلسمێکی سەیر لە قوڵایی ئاگرەکەوە بەرەو خۆی کێشی دەکردم.. بێ ئەوەی بیر لە سوتان یان هیچ ترسێک بکەمەوە هەوڵم ئەدا لە هەموو لایەکەوە لێیڕابمێنم.. کەم کەم بەرەو دەست و پێم پەرش دەبووەو بڵێسەکانی شاڵاویان دەهێنا.. بێباکییەک سەرتاپا جەستەی داگرتم، دەستەکانم بە ئارستەیەکی ئاسۆیی ڕاگرت و سەرم بەرەو ئاسمان بەرزکردەوە.. بە خێرایی وەک زنجیرێک لە ئاگر، بڵێسەی ئاگرەکە بە قاچەکانم دا پێچیان خواردو تا دەهات بە جەستەمەدا سەردەوکت.. .
جگە لە تاریکی هیچ شتێکیتر لەم ئەشکەوتەدا ڕەهاو ناکۆتا نیە.
هیچ شتێک نیە تنوێتیت بشکێنێت، جگە لەوەی دەبێت یەک لە دوای یەک دەمارەکانت ببڕیت و دەم بنێیت بە خوێنی خۆتەوە.. سوڕێکی قێزەون و پیسە.. سەدان جار خوێنی خۆت بڕێژی و سەدان جاریتر خوێنی خۆت بخۆیتەوە.. بەردەوام بووم لە خواردنەوەی خوێن و کێمی تەرمەکەو خواردنی کرم و گۆشتە بۆگەن بووەکەی.. «تۆ لە تاریکدایت.. تۆ لە دڵی تاریکدایت و ئەوەی لە تۆدا ترپە دەکات تەنها تارکییە».
بە هێمنی تارماییەکی ڕەش لە ناو تاریکایی ئەشکەوتەکەوە  وای پێووتم.. دەنگێکی نیان و ئارام بوو.. هێند ئارام کە هیچ دەنگدانەوەیەکی دروست نەکرد.. بۆ ئێستێک بە بێدەنگی مامەوە.. مرۆڤێکی تەنها لە ئەشکەوتێکی تاریکدا، دەبێت چی خواستێکی هەبێت.. دەبێت تەنها شتێک لەم تاریکەیە کپ و پێ دەنگەدا بۆی بگەڕێی تەنها ڕەشیاییە.. رەشاییەک رەشتر لەوەی کە هەیە ..ویستم بانگی بکەم و نزیک بێتەوە..وەک شتێک لە زمانمەوە ئاڵبێ نەمتوانی زارم بکەمەوە.. بیرم لە دەنگم کردەوە کە دەبێت چی تۆنێک وەربگرێت؟.. زۆر دەمێک بوو گوێم لە دەنگی خۆم نەگرتبوو.. گوێ لە چرپەو ئاوازی ڕوحی خۆم.. ئەم بوونەوەرە سەیرە بۆچی فێر نابێت گوێ لە خۆی بگرێت؟.. بۆچی هەمیشە هاوار بەسەر ئەویتردا ئەکات، تا دەنگی ببیستێت، بەڵام لە کەنارێکەوە دانانیشێت و گوێ بۆ خۆی ناگرێت.. خۆی.. تەنها خۆی..«نزیکبەرەوە».
کپتر لەوەی هەوڵم بۆدا لە زارم ترازا.. پێم وابوو گوێی لێنیە.. ویستم دووبارەی بکەمەوە، بەڵام کە هاتەوە دەنگ و.. ووتی؛«بۆچی ئەتەوێت نزیک ببمەوە؟».زانیم کە بە باشی تێمگەشتووە.. کەمێک لە پێشوو بەرزتر ووتم؛«ئەمەوێت رێگەیەکم نیشان بدەیت».
دوو چاوی وەک قەتران لە ناو تارماییەکەدا دەدرەوشانەوە.
وەک ئەوەی بە چاوی بپرسێت؛ ڕزگاربوون لە چی؟..«ئەمەوێت رێگەیەکم نیشان بدەیەت.. رێگەیەک ڕزگارم بکات.. من ماندووم...ماندووم بە دەست خوارنی ئەم لاکە تۆپیەوە.. ماندووم لەم تاریکیە کوشەندەیەدا.. وەڕەسم لەم بۆنە پیسە».
بێ دەنگ بوو.. دەستی کرد بە جوڵە.. ترسام دوورکەوێتەوەو لە تاریکیەکەدا وون بێت.. بەڵام ئەو نە نزیک بووە، نە دوور کەوتەوە.. بە هەمان مەودا دەستی کرد بە خولانەوە.. بێ ئەوەی چاوی لەسەرم لابەرێ بەهەمان مەودا، بە شێوەیەکی بازنەیی دەستیکرد بە خولانەوە.. خولانەوە بە دەورمدا..
سەرتاپا جەستەم ببووە ئاگر.. ئاگرێک کە تا دەهات بڵێسەی ئەداو لە جەستەم بەرئەبوو.. چی ئازارێکە؟.. مرۆڤ بۆ ناتوانێت لە ئازارەکانی دابڕێت.. بۆچی دەرونی مرۆڤ هەمیشە ئازاێکی تێدایە کە تۆ دەتوێت مەرهەمی بکەیت، ئەو ئەیەوێ بەر بە خوێنەکەی بەربدەیت.. تۆ دەتەوێت ساڕێژی کەیت، ئەو ئەیەوێت بە موسی بیابان بیدوریتەوە.. ئەوە چارەنووسی من بوو.. چارەنوسێک بکرێم بە خاچی ئاگرەوە.. تۆ کە فڕێ ئەدرێیتە دۆزەخەوە هیچ چارەیەکیترت نیە جگە لەوە بیتە دۆستی تاقانەیی قەهرو ئاورەکەی.. ئەو کە شاڵاوی بۆت هێنا، تۆ باوشی بۆ بکەیتەوە.. وانەبێت ئەدۆڕێت.. چون هەمیشە دۆستایەتی ئەیباتەوە.. لە باڵەکانمەوە ئاگر بەرزئەبووە.. بێ ئەوەی ئازاری ئاگرەکە ریتمم تێکبدا، لە ناو تەم و غوباری بیابانەکەدا، یەک پارچە ئاگر؛ بە دەوری خۆمدا دەخولامەوە.. لە هەموو شوێنکی جەستمەوە ئاگرەکە بەرەو ناوەوەم هوژمی دەکرد.. لە گوێچکەو دەم و چاوەکانمەوە ئاگرەکە ئەڕژایە هەناومەوە.. چی لە دەستی مرۆڤ دێت لە حاڵێکی وادا.. هەموو شوێنێک.. هەموو جەستەت.. هەموو دەروونت بێتە ئاگر؟..لە حاڵێکی وادا تەنها شتێک ڕزگارت بکات؛ خەیاڵە.. خەیاڵی مرۆڤ دوا شیتە کە دەسوتێت.. دوا شتە کە مردن دەستی پێدەگات .. سەدان رێگە هەن ئەتگەینن بە باخ.. سەدان سایەو سێبەر.. سەدان درختی میوەجات.. بەڵام ساتێک.. هەمیشە ساتێک هەیە ئاگر لە باخەکانی خەیاڵشیت بەرئەبێت.. ساتێک دێت کە خەیاڵیشت ئەسوتێ و خەیاڵیشت دەمرێت..کەم کەم تەم و مژی دەورم دەستی کرد بە جوڵە.. کەم کەم هەستم دەکرد خەریکە با'یەک هەڵدەکات و ئاگرەکەم دەگەشێنێتەوە.. هەستم دەکرد کە دەستێک هەیە لە ناو باخیەکانی خەیاڵمدا ڕامدەکێشێت.. خەریکە بە ئاگام دێنێتەوەو ئەمکاتەوە ناو ئاگرەکەم.. دەنگی گڤەی با'یەکە بەرزبووەوەو تا دەهات گێژەڵەکویەک توندتر دەبوو..هەموو شتێک کەوتە جوڵە.. تا دەهات توانای خولانەوەم قورستر دەبوو.. هەموو شتێک بەرەو تاریکی دەچوو.. سەرەتا تا قوولە پێم.. پاشان تا ئەژنۆکانم نقوم بوو لە لمەکادا.. توانای جوڵانەوەم بەرەو نەمان دەچوو.. بە تەواوەتی توانای جوڵانەوەم لە دەستدا..لە هەموو شتێک بە ئاگاهاتمەوە.. ساتی بە ئاگابوونەوەش؛ ساتی بەخەبەرهاتنی هەموو ئازارەکان و.. ساتی سوتانی هەموو درەختەکانی خەیاڵە.. تا سەر سینەم لمەکە هاتبوو.. لە هەموو لایەکمەوە بە ئارامی لمەکە ڕۆدەچوو.. بە جۆڕێک ببوومە چەقی ڕۆچوونەکەو بە ئارامی هەستم بەوە دەکرد خەریکە هێزێک لە ژێر لمەکەوە بەرەو خوارێ کێشم دەکات.. تا دەهات ئاگرەکە بەدەورمدا بە هەموو لایەکدا پەرش دەبووەوە.. بە ئارامی بە ناو لمەکەدا ڕۆچووم.. دوا شت بینم سەرابە ڕەشەکەم بوو.. لە هەموو لاکەیەوە تارماییەکەی بەرز ئەبووەوە.. ئەوە دوا شت بوو چاوم لێی وون بوو.. .
« تا باوڕ بە ناوەوەی خۆت نەهێنیت، هەرگیز ڕێگەی ڕزگاربوونت نادۆزیتەوە».. پاش چەند جار خولانەوە وای پێووتم.. پاشان بە هەمان ڕیتم بەردەوام بوو؛«تۆ کە بەدەست تەرمەکەتەوە ئەناڵێنیت هی ئەوەیە کە هێشتا باوڕت نەهێناوە.. هێشتا نائومێد نیت.. بۆ ئەوەی باش بیت، ئەبێت نائومێد بیت.. نائومێد لە هەموو شتێک.. هیچ شتێک وەک ئومێد لەم تاریکیەدا ناتکوژێت».. دیسانەوە بێدەنگ دەستی کردەوە بە خولانەوە.. «کەواتە ئەبێت چی بکەم؟ بە هەر ڕێگەیەک بێت من ئەمەویت لەم تەرم و تارکیە ڕزگاربم»..«تەنها ڕێگەیەک هەبێت ئەوەیە کە دەست لە گەڕان بە دوای هەر ڕێگەیەدا هەڵگریت.. ڕا بمێنە.. لەو کرمانە ڕابمێنە کە سەریان ناوەتە تەرمەکەت».. بۆ بینی قێزنەوەنی تەرمەکە نەمدەتوانی لە تارییکەدا ببینم.. تەنها ئەبوو هەستی پێبکەم.. هەست بە جوڵەی کرمەکان.. هەست بە تەڕی ئەو کێم و خوێنەی لە تەرمەکەوە نەئەگیرساییەوە.. هەزاران کرمم کە لە خوێن و کێمی تەرمەکەیان ئەخواردەوەو گەرایی خۆیان لە بۆگەنیی تەرمەکەدا دائەنا.. سەرێکم بەرەو تارماییەکە بەرزکردەوە، وەک ئەوەی لەناوما بێت و هەست بە ختوورەی پرسیارەکانم بکات، بێ ئەوەی بپرسم، ووتی؛«پێوستە باشتر ڕابمێنیت.. لە کرمەکانی مەبوارەو دەستی تێوەدە.. لەخوێنەکەی بخۆرەوەو قەپاڵ لە بۆگەنی گۆشتەی گیربکە»..«بەڵام من لە مێژە لەم خوێنە ئەخۆمەوە.. لە مێژە دەمم ناوە بەم دەمارانەوە.. وەرس بووم.. ئیتر وەرسم لە هەموو شتێک، من دەمەوێت رێگەیەکم نیشان بدەیت بۆ ڕزگاربوون لە هەموو شتێک»..کەم کەم لە خولانەوە وەستاو چاوە قەترانییەکانی بڕیە چاوم.. «تۆ دەبێت بڕوا بێنیت..ئەوە تەنها ڕێگەیە.. هیچ ڕێگەیەکیتر بوونی نیە».
ئەوەی ووت و خەریک بوو دوور بکەوێتەوە.. هەوڵمدا بیوەستێنم.. «بڕوا هێنان بەچی؟».
وەستا و.. ووتی؛«بڕوا هێنان بەوەی تۆ هیچ نیت جگە لەو تەرمە.. یاخود بەجۆرێتر ئەو تەرمەی باسی دەکەی هیچ نیە جگە لە تـۆ»..«کەوایە ئەی تۆ کێت؟».«کەس.
هیچ کەس.. منیش کەس نیم جگە لەو تاریکیەی لە تۆدا دەرەوشێتەوە.. هیچ شوێنێک بۆ من مەگەڕێ.. من لە تۆدام... لە قووڵاویی بوونی تۆدا»... .
