مۆندیال، وەکو گەورەترین ڤیستیڤاڵی وەرزشی لە سەرانسەری جیھان ھەموو چوارساڵ جارێک خۆی دەکاتە خانەخوێی کیشوەر و ووڵاتێک.
مێژووی مۆندیال ئەوەمان بۆ دەسەلمێنێت ، کە مۆندیال ھۆکاری سەرەکی بووە بۆ لەبیربردنەوەی جەنگ و نەھامەتیەکانی شەڕی جیھانی یەکەم و ھەربۆ ئەو مەبەستەش بایەخی پێدراوە.
تا ئەوکاتەی ئامانجەکان دەپێکێت و خەم و خەفەتی پاشماوەکانی جەنگ لە ئەوروپا و ئەمریکای لاتینی و جیھان وەلادەنێت و دەبێتە بواری حەز و تامەزرۆیی و پێشبڕکێیەکی پاک و برایانە.
ھەر بۆیە جگە لە سڕینەوەی ئاسەواری جەنگ مۆندیال بووە ھۆکارێکی گرینگ بۆ لەیەکتر نزیک کردنەوەی ووڵاتە ناکۆکەکان.
نکۆڵیش لەوە ناکرێت وەرزش بواری جوانی و تەبایی و ڕێزگرتن و لێبوردەیی و پاکیە.ئەگینا مۆندیال لە جەنگی دووەمی جیھانی نەدەوەستا و ھاوشانی جەنگە مەترسیدار و دژوارەکان بەردەوامی دەبوو.
بەڵکو وەستانی شەڕی کردە مەرج بۆ دەستپێکردنەوەی ئەو کەرنەڤاڵە مەزنە.
لەگەڵ دەسپێکردنی جامی جیھانی ھەموو چوار ساڵ جارێک تەواوی دونیا بەھەر حەوت کیشوەرەکەیەوە سەرقاڵ و تامەزرۆ دەکات.
ئەو ووڵاتەی چانسی میوانداریکردنی مۆندیالی پێ دەسپێردرێت ، خۆشی ڕووی تێدەکات و بە سەدان ھەزار میوان لە شوێنە جیاوازەکانی جیھان ڕووی تێدەکا و دەبنە خاوەن بەختێکی باش.بەداخەوە ئێمەی ھەوادارانی وەرزشی لە کوردستان ھەموو کات خۆمان داوەتە پاڵ ھەڵبژاردەیەکی بیانی و لە لای خۆمان ھاندەریانین و پێمان خۆشە بیبەنەوە.
لەبەر ئەوەی خاوەن ووڵاتی سەربەخۆی خۆمان نین تا بەشداربین لە پێشبرکێ ی ھاوشێوەی مۆندیال.
وە زۆر بە ئەستەمیش دەتوانین ببینە ھاندەری نێو یاریگا، ھەمیشە لە ڕێگەی کەناڵەکانی تەلەفزیۆنەوە سەیری دوواترین پێشھات و گۆڕانکاریەکانی جامی جیھانی دەکەین.
بۆیە تام و بۆی مۆندیال زۆر سارد و کرچوکاڵ لای ئێمە ھەستی پێدەکرێت.وەلێ ئەوەی زیاتر ئەو مەسەلەیە لە گەرموگوڕی و جوانی و تازەگەری خۆی دەکەوێنێت ، بوونی چەند دەنگێکی نەشاز و لێکۆڵینەوە و لێوردبوونەوەیەکی زۆر نەشارەزایانە و بێ بنەمایانەی ھەموو ئەو بێژەرە وەرزشیانەی خۆمانن کە لە کەناڵە ناوەخۆییەکان ھەڵدەستن بە گواستنەوەی یاریەکان.چونکە بەڕای زۆرینەی ھەوادارانی وەرزش لە کوردستان ئەو پێشکەشکردنەی بێژەرە وەرزشیەکان لە کەناڵەکانی تەلەفزیۆن نەبوونی باشترە لەوەی ئەمڕۆ ھەیە.چونکە ئەو بێژەرە بەڕێزانە باش دەزانن نە دەنگیان ھەیە نە شارەزایی لەو بوارە.
وە لێدوان و توانجە عەرەبیەکە زۆر باشتر و گەرم و گوڕترە.
لەبەر ئەم ھۆکارانە:
١-ئەوانەی ئێستا کاری بێژەری وەرزشی دەکەن لە کوردستان ئارەزوومەندانە ھەستاون بە کارەکە، نە شارەزایی و نە بڕوانامەیەکیان ھەیە لەو بوارە، ئەوەی کە دەیزانن تەنھا لاسایی کردنەوەیەکی زۆر سارد و سڕە.
٢-زانیاریان لە دووا پێشھات و گۆڕانکاریەکان زۆر کز و سادەیە، کە ھیچ کات سوود بە بینەر ناگەینێت.
٣-بێژەرە خۆشەویستەکانی لای خۆمان ھەر وەکو ئێمە لە شاشەی تەلەفزیۆن سەیری یاریەکان دەکەن، نازانم ڕوونکردنەوەی زیاتر لە کوێ دەینن؟ بەو کەسە دەگوترێت بێژەر کە لەناو جەرگەی گۆڕەپانەکە بێت.ئاگادری ھەموو جموجۆلێکی ناو یاریگا بێت و ھەست بە گەرمی و ساردی یاریەکە بکات.
٥-بێژەری وەرزشی لە کاتی گواستنەوەی یاری بۆی نیە ھەڵسەنگاندن لەسەر ئاستی یاریزان و توانا و تەکنیکەکانی ڕاھێنەرێکی بەشداربووی مۆندیالێکی مەزن بکات، ئەگەر خاوەن شارەزاییی و ئەزموون و مێژوویەکی دوور و قوڵی وەرزشی نەبێت لەسەر ئاستی جیھان.ئەوە کاری بێژەر نیە ،لەسەر لێکۆڵەر و شارەزاو خاوەن گەورەترین بڕوانامەکانی ئەو بوارەیە قسە لەسەر ئاست و تەکنیک و جموجۆڵ بکەن ، نەوەک کەسێک لەژیانی وەرزشی نەکردبێت و ڕەخنە لە ڕاھێنەر و یاریزانێکی ئەزموونداری نێو مۆندیال بگرێت.
بۆیە پێمان وایە کەناڵە ناوەخۆییەکانمان خزمەتێکی گەورە و کارێکی پیرۆز دەکەن ئەکەر یاریەکان وەکو خۆی لە زمانی موعەلیقی نێو یاریگا و بە دەنگی ھاندەرانی یاریگاکان بگوازنەوە، ھیچیش پێویست ناکات بە دەنگێکی نەشازی بێژەرەکانمان کە ھیچ کات ئەوە نابێتە کاری ئەوان یاریەکان لە جوانی خۆی بکەوێنن.بڕیاریش وایە دەزگای جەزیرەی وەرزشی قەتەڕی بە ٥ کەناڵ و بەدەنگی باشترین بێژەری وەرزشی لەسەر ئاستی جیھان و بە ئامادەبوونی لێدوانەکانی گەورەترین شارەزاکانی بواری تۆپی پێ ھەڵبستن بە گواستنەوەی یاریەکان و گەیاندنی گەرمترین ھەواڵە وەرزشیەکانی مۆندیالی٢٠١٤بەرازیل.
جابۆیە دەنگی ئەو بێژەرانەی خۆمان لەسەر ئەو یاریانە دەبێتە ھۆی ناڕەزاییەکی دروست،کەناڵە ناوەخۆییەکانیشمان پێویستە ئەوە بزانن کە مۆندیال وەرزێکی پڕ بایەخ و ھەل و دەرفەتێی گونجاوە بۆ ڕاکێشانی بینەر بۆ لای خۆیان، بەڵام ئەوەی ئەو دەرفەتە لە کیس دەدات دەنگی ئەو بێژەرە کوردیانەن کە زۆر بە زەحمەت ھەواداری وەرزشی دەتوانێت خۆشی و کەیفی لێوەرگرێت .بۆیە من پێم وایە مۆندیال لە ئێمەی دەوێت ڕکابەری و ململانێکانی نێو یاریگا وەکوخۆی بگوازرێتەوە لای بینەر.
