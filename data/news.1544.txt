كۆبوونەوەی كۆمیتەی ناوەندی حزبی شیوعی ئاماژەی بە پەرەسەندنەكانی وەزعی عێراق و دابەشبوونی پەرلەمان لەنێوان دوو كوتلەدا و زاڵبوونی بەرژەوەندی تایفی و حزبایەتی لەنێوان بەشداران و باسی لە چاكسازی لەلایەن هەردوو لاوە بێ ئەوەی نەخشەو سیاسەتی روون هەبێت كردو لەم بوارەدا دەستنیشانی ئەوەی كرد كە بزاوتی جەماوەی بەپێی ئەجیندەی حزبی و دەرەكی بەكاردەهێنرێت و ئەمەش نێگەتیفانە كار دەكاتە سەر پێگەی رەوتی مەدەنی و دیموكراتی كە پێویستە پشتگیری لەهیچ لەو كوتلانە نەكات و تایبەتمەندی خۆی لەپرۆژەو بەرنامەو شێوازی كار بپارێزێ و نەكەوێتە جۆغزەی تەنها دروشمی بریقەدار، لەبەرامبەردا، بەداخەوە، تۆماری لاوازبوونی رۆڵی لایەنە كوردستانیەكان لە بەغدا كردو ئەمەش بەهۆی رەوشی تەنگژەی سیاسی ناو هەرێم لەسەر نوێنەرانی كوردستان لەبەغدا، كە لەبری ئەوەی وەك نوێنەری گەلی كوردستان هەڵسوكەوت بكەن، بەپێچەوانەوە وەكو فراكسیۆنێك لەفراكسیۆنەكان، هەڵسوكەوتیان كرد، كە ئەمەش بەهەڵەی سیاسی لەنوێنەرایەتی لێكدەدرێتەوە، چونكە لایەنەكانی بەغدا خۆیان لەپرەنسیپی شەراكەت دەدزنەوە.
رەوشی سیاسی عێراق، كاریگەری لەسەر رەوشی سیاسی كوردستان دادەنێت، لەكاتێكدا كێشەی سیاسی  و ئابوری و پرسی بەرەنگاربوونەوەی دەوڵەتی خەلافەتی ئیسلامی، داعش، لەهەرێمدا هەیە، كە پێشتر حزبی شیوعی داوای بەزوویی چارەسەری قەیرانی سیاسی نێوان لایەنە سیاسیەكان كردووە كە پەككەوتنی پەرلەمان و لەدەستدانی كارای رۆڵی حكومەتی لێكەوتۆتەوە و لەگەڵیشیدا بوونی قەیران و فەشەلی سیاسەتی ئابوری و پەیدابوونی تەنگژەی دارایی و گرانبوونی باری ژیان و گوزەرانی هاووڵاتیانی هەرێمی كوردستانی لێ پەیدابووەو ئەمەش خۆی لە نەبوونی بەرنامەو پلانێكی ستراتیژی ئابووری روون و گرتنەبەری سیاسەتی ئیعتمادكردنە سەر كەرتی تایبەت و هەوڵی خەسخەسەكردنی دامەزراوە خزمەتگوزاریء كەرتەگشتیەكانی خزمەتگوزاری هاووڵاتییان دەبینێتەوە .
بۆیە حزبی شیوعی جەخت لەسەر رەتكردنەوەی خەسخەسە بەم شێوازەی ئێستای دەكاتەوە.
سەبارەت بە بابەتی ریفراندۆم حزبی شیوعی پێیوایە كاركردن بۆ ریفراندۆم پێویستی بە یەكریزی هێزە سیاسییەكانی كوردستان و بەكارخستنەوەی رۆڵی پەرلەمان و حكومەت هەیە بەو میكانزمەی كە دواجار خزمەتی ئاشتەوایی و یەكانگیری و یەكگرتوویی نێوماڵی كوردستانی بەهەموو پێكهاتەكانی دەكات، هەروەها پەیوەستە بە دۆزینەوەی پردی پەیوەندی باش لەگەڵ هەموو پێكهاتە نەتەوەیی و ئاین و ئاینزاییەكای ناو هەرێمی كوردستان و هەروەك لەبەرچاوگرتنی فاكتەری هەرێمی و نێودەوڵەتی گرنگە، بەڵام فاكتەری ناوخۆیی گرنگی هەرە لەپێشە بۆ ئەوەی پرسی ریفراندۆم بەكردەیی هەنگاوی بۆ بنرێت و لەتەنها دروشمدا نەمێنێتەوەو لەگەڵیشیدا ژیان و گوزەرانی هاووڵاتیان ئەولەویەتی خەباتی سیاسی و نیشتمانیمانە.
كۆبوونەوەی كۆمیتەی ناوەندی حزبی شیوعی كوردستان، هاوكات بەوردی خەباتی رزگاری نیشتمانی لەپارچەكانی دیكەی خستە بەرباس و لێكۆڵینەوە، بۆ باكور پشتگیری لە تێكۆشانی گەلەكەمان لە باكوردا دەكات و داوادەكات كە تێكڕای جموجۆڵی سەربازی حكومەتی توركیا لە كوردستاندا رابگیرێت،و بەزووی پرۆسەی ئاشتیء دیموكراسی دەستەبەر بكرێت و حكومەتی ئاك پارتی بەرێبەری ئەردۆگان دەست لەلادان لەپرۆسەی ئاشتی هەڵبگرێت و بگەڕێتەوە بۆ مێزی گفتوگۆی بەردەوام، هەروەها بۆ رۆژئاوا تابلۆكە دوچاری شەڕوململانێی بەرژەوەندی هەرێمایەتی و نێودەوڵەتییە، كە پێویستی بە یەكریزی هێزە كوردستانییەكان هەیە بەبێ پەراوێزخستنی هیچ لایەك.
پاشان كۆبوونەوەكە، گفتوگۆی هەردوو راپۆرتی هەڵسەنگاندنی كۆنفرانسەكانی كۆمیتەی پارێزگاء چۆنێتی خۆئامادەكردنی رێكخستنە جیاجیاكانی لەناوەو دەرەوەی كوردستان و راپۆرتی لێژنەی ئامادەكردنی پێشنیاز و دیسپلینەكان و نەخشەی كاری كۆمیتەی ناوەندی بۆ كۆنگرە كردو جەختی لەسەر ئەوە كردەوە كە كارەكانی كۆنگرە لە ئێستاوە دەستیپێكردووە بەرەو سازادانی گۆنگرەیەكی كاراو سەركەوتوو، بۆ ئەم مەبەستەش ئەندامانی لیژنەكانی ئامادەكردنی بەڵگەنامەكانی كۆنگرە بڕیاری لەسەردرا.
