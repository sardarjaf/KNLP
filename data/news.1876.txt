كۆبوونەوەی ئەنجومەنی نوێنەرانی عێراق كە بڕیاربوو رۆژی دووشەممە ئەنجامبدرێت، بۆ رۆژی سێشەممە دواخرا، بەپێی زانیارییەكان جگە لەوەی ترسی ئەوە هەبووە رێژەی یاسایی تەواو نەبێت، هاوكات پەرلەمانتارە مانگرتووەكانیش داوای دواخستنی كۆبوونەوەكەیان كردووە.
هەرچەندە كۆبوونەوەی یەكەمی پەرلەمان لە دوای رووداوەكانی سیی نیسان، كە سەلیم جبوری سەرۆكایەتی دەكرد، رێژەی یاسایی بەبەشداری سەدو شەست و حەوت پەرلەمانتار تەواو كردبوو، بەڵام بەهۆی ترس لە كەمی بەشداری ژمارەی پەرلەمانتاران و لە سەر داوای پەرلەمانتارە مانگرتووەكان كۆبوونەوەكەی رۆژی دووشەمە بۆ سێشەممە دواخراوە.
سەرۆكایەتی پەرلەمانی عێراق بڕیاریداوە كە رۆژی سێشەممە جارێكی دیكە پەرلەمان كۆ ببێتەوە و بەپێی زانیارییەكانیش سەد و سێ پەرلەمانتاری مانگرتوو بەشداری كۆبوونەوەكە دەكەن، ئەمە جگە لەوەی بڕیارە سەرجەم فراكسیۆنە كوردستانییەكانیش ئامادەی دانیشتنەكە بن.
هەرچەندە پێشتر نوێنەرانی كورد بڕیاریاندابوو كە بەمەرج بگەڕێنەوە بەغدا، بەڵام بەپێی زانیارییەكان بڕیاری گەڕانەوەكە بێ مەرج بووە و تەنها بۆ رازیكردنی سەلیم جبوری سەرۆكی ئەنجوومەنی نوێنەرانی عێراق بووە.
