پەرلەمانتارێکی کوردستان لەسەر دەستکاریکردنی موچەی فەرمانبەران دێتە دەنگ و وەڵامی سەرۆکی حکومەتی ھەرێم دەداتەوە، ڕاشیدەگەیەنێت کە نەک نیەتی چارەسەرکردنی کێشەیان نییە، بەڵکو دەیانەوێت قەرزی ١٣ ساڵی ڕابردوی خۆیان لەسەر گیرفانی ھاوڵاتیان بدەنەوە.
لەبەرامبەریشدا فایەق مستەفا ئەندامی لیژنەی پیشەسازیی و وزەو سەرچاوە سروشتییەکانی پەرلەمانی کوردستان بەSNNی ڕاگەیاند، "ئەگەر بەخواستی خۆیان بێت، نەک نێتی چارەسەرکردنی کێشەی موچەیان نییە، بەڵکو دەیانەوێت سەرجەم ئەو قەرزانەی لەساڵی ٢٠٠٣وە تائێستا کردویانە لەسەر گیرفانی ھاوڵاتیان بیدەنەوە".
سەبارەت بەقەرزی کۆمپانیاکانیش لەلای حکومەتی ھەرێم، فایەق مستەفا وتی:"لەھەر وڵاتێکدا کە دارایی شەفاف نەبێت، ھەر حوکمڕانیەک ھەبێت دەکەوێتە ژێر پرسیارەوە، بەڵام ئەگەر نێچیرڤان بارزانیش ئەو قسەیەی نەکردایە، پێشتر من دەمزانی خەریکی دانەوەی قەرزەکانن".
ئەو پەرلەمانتارەی کوردستان جەختیشیکردەوە، تائێستا نازانرێت چۆن و کەیی و بۆچی قەرزکراوە، لەکاتێکدا لەساڵانی ڕابردوو ھەرێمی کوردستان زۆرترین داھاتی ھەبوو، ئەوەشی وت:"یان ئەوەتا قەرزەکەیان بۆ خۆیان کردوە، یان داھاتەکەیان بۆ خۆیان ھەڵگرتوەو قەرزیان بۆ خەرجیەکان کردوە".
