ئەم خولەی سەرۆکایەتی هەرێم کەبەسەوزی خوراوە و هەریەکێک لەیەکێتی و گۆڕان و هێزە ئیسلامیەکان، بەشێوەیەکی ڕێژەیی جیاواز، بەشیان هەبووە لەم بەسەوز خواردنەدا.کەچی بۆ نەگبەتی پارتی،ئەو هێزانە لەژێر گوشاری بنکە جەماوەریەکانیان ناچارن، لەبری کاراکردنی سەفقە حزبیەکانی نێوانیان لەگەڵ پارتیدا (کەهەر یەکەیان بەشێوەیەکی جیاواز سەفقەیەکی حزبی تایبەتیان لەگەڵیدا هەبووە ) بەلیستی قەرزاراندا بچنەوە.
ئایا باسکردنی پرسی سەرۆکایەتی هەرێم لەلایەن گۆڕان و یەکێتیەوە باس و خواسێکی ستراتیژییە و پەیوەندیدارە بەپرسی دیموکراتیزەکردنی سیستمی فەرمانڕەوایی هەرێم و نویکردنەوەی دیموکراسی و کرانەوە و ڕەوایەتی سیاسی زیاتردا؟ یان هەر لەبنەڕەتەوە ئەم باس و خواسە، پرسێکی حزبیە و جوڵانێکی تاکتیکی و برەودانێکی زیرەکانە و فریودانی عەوامە ،بەمەبەستی بەدەستهێنانی دەسکەوتی حزبی زیاتری دوای سەفقە سیاسیەکان و سەرەنجامیش بەرفراوانکردنی پێگەی خۆیان لەناو حزبۆکراتیەتی کوردیدا،کەپارتی لەم حزبۆکراتیەتەدا پشکی هەرە گەورەی بردووە لەسۆنگەی لاوازی و پەرتەوازەیی ئەوان و هەبوونی سیاسەتی ژێر بەژێر لەگەڵیاندا؟
ئاخر باسکردنی پرسی سەرۆکایەتی هەرێم لەلایەن گۆڕان و یەکێتیەوە، وەکو سیاسەتی ئەبستراکتی جوڵاندنی داشە حزبیەکان دەردەکەوێت و نابێت بەسیاسەتی جێگەی هیوا، بەبێ بوونی ئەلتەرناتیفی حەقیقی و بەبێ بوونی کاندیدی ڕکابەر بۆ کاندیدە تاقانەکەی پارتی ( جا ئەو کاندیدە بارزانی بێت یان هەر کاندیدێکی دیکەی پارتی بێت ) چونکە لەوادەی نەبوونی کاندیدێکی ڕکابەردا، سیاسەتێکی ئاوا دەتوانێت پارتی قەڵەوتر بکات و ڕکابەرەکانیشی لاوازتر بەتایبەت کاتێک بۆ عەوام دەردەکەوێت ئەم سیاسەتە هەر لەسروشتیەوە ئامانجی رێکخستنەوەی باڵانس و نفوز و دەسکەوتی حزبی بووە بەرلەوەی ئامانجی ڕێکخستنەوەی باڵانس ونفوز و دەسکەوتێکی کوردی بوو بێت.
لەڕووی تاکە کەسیشەوە، رکابەری لەگەڵ بارزانی پێویستی بەکاندیکردنی هاوتای بارزانییە بۆ سەرۆکایەتیکردنی هەرێم لەلایەن گۆڕان و یەکێتیەوە، بەڵام ئایا گۆڕان و یەکێتی لەغیابی مام جەلالدا، ئەم کاندیدە ڕکابەرەیان هەیە؟ خۆ لەڕووی حزبیشەوە ، ئەو حزبەی کاندیدی دەبێت بۆ سەرۆکایەتی هەرێم، دەبێت وەک پارتی هێزێکی پێشەنگ بێت.
بەڵام ئایا دوور لەعاتیفە و دوور لەموزایەدە و هاشوهوش، لەسەردەمی بەجووت پاشکۆبونیاندا (یەکێتی و گۆڕان) ئیرادەی پێشەنگ بوونیان ماوە؟
