پڕۆفیسۆر تۆبی دۆج، مامۆستا لەبەشی پەیوەندییە نێودەوڵەتییەكان لەسكوڵی لەندەن بۆ ئابووری و زانستی سیاسی، پێیوایە گەڕانەوە بۆ 100 ساڵ لەمەوبەر - وەك ئاماژەیەك بۆ سایكس پیكۆ-، خوێندنەوەیەكی هەڵەیە بۆ سیاسەتی مۆدێرن، بڕواشی وایە كورد بۆ سەر مێزی دانوستان دەگەڕێتەوە بۆ بەغداو جیانابێتەوە.
ئەو بۆچونانەی تۆبی دۆج، كەهاوكات ئەندامێكی ڕاوێژكاری باڵایە سەبارەت بەڕۆژهەڵاتی ناوەڕاست لەپەیمانگەی نێودەوڵەتی بۆ لێكۆڵینەوەی ستراتیژی، لەمیانەی چاوپێكەوتنێكیدا دێت لەگەڵ ماڵپەڕی خەندان كەتیایدا ئەمریكاو ئێران تۆمەتبار دەكات بەوەی لەعیراق هەڵەیان كردووەو سیاسەتەكانیان پانتاییەكی دروستكرد كەتیایدا داعش خێراتر فراوان بوو.
ئەو پڕۆفیسۆرە كە بەهۆی قووڵی و شارەزایی لەسیاسەتی رۆژهەڵاتی ناوەڕاست، بەتایبەت عیراق لەلایەن ژەنراڵ دەیڤید پیترایۆس، فەرماندەی پێشووی باڵای هێزەكانی ئەمریكا لەعیراق كرا بەڕاوێژكاری خۆی، دەڵێت "واباشترە ئەگەر ئێرانییەكان بەسیاسەتی خۆیاندا لەلوبنان و سوریاو عیراقدا بچنەوە بڵێن ئەو بەشەی سیاسەتەكانی ئێمە حوكمی مەزهەبی خراپتر دەكات"، بەڵام زۆر بەڕونی و راشكاویی وتی "ئەگەر هاوسەنگییەك دروستبكەین بۆ ئەوەی كێ زیاتر خەتابارە، ئێران یان ئەمریكا لەعیراقدا، ئەوا بەبێ گومانو بەدڵنیاییەوە ئەمریكا خەتابارترە.''
بۆ ئەوەش رونكردنەوەی زیاتر دەدات "ئەمریكا ساڵی 2003 ئەم وڵاتەی داگیركرد، دامەزراوەكانی پێشووی حوكمی عیراقی سڕییەوەو سیستمی سیاسەتی تایەفەگەرێتی دامەزراند، بۆیە ڕوونە ئەوان لەڕووی مێژوویەوە بەرپرسیارێتییەكی گەورەتریان لەسەرشانە سەبارەت بەوەی ڕوویدا".
تۆبی دۆج، كە شرۆڤەی سیاسەتی دەرەكی، رۆژهەڵاتی ناوەڕاست، عیراق، دەستێوەردانی سەربازی و سیاسەتی دەرەوەی ئەمریكا دەكات رەخنە لەپەرلەمانی عیراق دەگرێت بەوەی هەموو دەستپشێخەرییە سیاسییە گەورەكانی عەبادی لەناو پەرلەمان رێگەیان لێگرا.
"پەرلەمان بۆ سەركوتكردنی چاكسازی بەكارهێنراو وەك كۆسپێكی بەردەم ریفۆرم دەبینرێت".
تۆبی دۆج لەچاوپێكەوتنەكەدا قسە لەسەر پرسی رێككەوتننامەی سایكس دەكات "پیكۆ لەڕووی مێژووییەوە پەیوەندی نیە بەدروستكردنی دەوڵەتانی رۆژهەڵاتی ناوەڕاستەوە.
گەڕانەوە بۆ 100 ساڵ لەمەوبەر بۆ دۆزینەوەی ماناو رۆحی بابەتەكان، خوێندنەوەیەكی هەڵەیە بۆ سیاسەتی مۆدێرن".
پێشیوایە خوێندنەوەی بارزانی بۆ رێككەوتننامەكەو داواكردن بۆ جیابوونەوە لەعیراق زیاتر لەتاكتیك دەچێت بۆ دوورخستنەوەی سەرنجی خەڵكی لەكێشەكانی هەرێم.
(عیراق لەشەڕەوە بۆ دیكتاتۆریەتێكی نوێ)، یەكێكە لەكتێبەكانی تۆبی دۆج كە لەساڵی 2013 بڵاویكردەوە، بەڵام مەترسی هەیە جارێكی تر شەڕ روبداتەوەو دوای داعش كێشەی تر دروستبێت، لەحاڵەتی بەشداریكردنی حەشدی شەعبیو پێشمەرگە لەشەڕی موسڵ، بۆیە بەباشی دەزانێت سوپا ئەو شارە بگرێتەوە.
تۆبی دۆج: ئەوە پرسیارێكی سەرنجڕاكێشە، ئەوە بیركردنەوەی هەموانەو بەدڵنیاییەوە ئەوە دەمانباتەوە بۆ مانگەكانی تەمووز و ئابی ساڵی ڕابردوو كاتێك خۆپیشاندانی سەرتاسەری بەدرێژایی باشووری عیراق بەرەو بەغدا هەڵكشا، پێموایە ئەوە یەكێك لەگرنگترین ساتەكانی مێژووی عیراق لەدوای ساڵی 2003.
چونكە تۆ بزوتنەوەیەكی جەماوەریت هەیە بەحكومەت دەڵێت: بەسە، ئێمە چیدی ناتوانین گەندەڵی یان لەوەش زۆر گرنگتر سیستمی ئیتنیكی-مەزهەبی قبوڵبكەین، ئەوە بزوتنەوەیەكی فراوانی شیعەیە و بەڕوونی مەرجەعییەت پشتگیری خۆی بۆ دەربڕیوەو دواجار موقتەدا سەدر خەڵكی خۆی هێنایە ناو خۆپیشاندانەكانەوە.
لەبەرئەوە تۆ خۆپیشاندانێكی زۆرینەی شیعەكانت هەیە كە دەڵێن نەك هەر گەندەڵی و سیاسەتی ئیتنكی و مەزهەبیمان ناوێت، بەڵكو ئێمە ناشمانەوێت ئاین تێكەڵی سیاسەت بكرێت.
من پێموایە ئەمە تێپەڕاندنێكی مەزنە بۆ بزوتنەوەیەكی شیعەكان كە هەژموونی ئیسلامگەرایی شیعە، ئەنجومەنی باڵای شۆڕشی ئیسلامی عیراق یان پارتی دەعوە ڕەتدەكاتەوە.
ئێستا ئەم بارودۆخە بەرەو كوێ دەڕوات، هەروەكو تۆ وتت هەمووشتێك نادیارەو ئەوەش لەڕاستیدا زۆر جێگای نیگەرانییە چونكە تۆ بەشێوەیەكی فراوان دوو لایەنت  هەیە، لەلایەكەوە ئەو پەرلەمانتارو سیاسیو وەزیرانەی حكومەتت هەیە كە دوای بارودۆخی ساڵی 2003 لەڕێگای دەسەڵاتو گەندەڵی تاكەكەسیو یان هەروەكو سیستمەكە خۆی وایە سوودمەندبوون، هەروەها بزوتنەوەیەكی جەماوەریت هەیە كە دەڵێت ئێمە دەمانەوێت سیستمەكە سەربكەوێـت و لەناوەڕاستیشدا ژمارەیەكی میلیشیات هەیە بەچەكی قورسەوە، سەدرییەكان لەگەڵ خۆپیشاندانی جەماوەریدان، حەشدی شەعبی، سوپای بەدر لەدژی ئەوانەو من پێموایە ئەمە ڕەوشێكی زۆر مەترسیدارە و كەڕەنگە ببێتەهۆی توندوتیژی زیاتر لەوەی بینیمان كاتێك سەدرییەكان بەشێوەیەكی كاتی ناوچەی سەوزو پەرلەمانیان داگیركرد.
*  تۆ تاڕادەیەك رەخنەگرێكی ئەو بژاردەیە بویت كە لەساڵی 2003ەوە، حوكمی عیراق دەكەن.
تاچەند دۆخی ئێستای عیراق پەیوەندی بەهەڵەو رەفتارەكانی ئەوانەوە هەیەو داهاتووی ئەم بژاردە سیاسییانەی لە 2003ەوە حوكمی عیراق دەكەن، چی دەبێت؟
تۆبی دۆج: ئەوە پرسیارێكی جەوهەریو گرنگە.
من گومانم لەوەدا نیە كەسیاسەتمەداری پاكو راستگۆو ئیشكەر لەناو پەرلەمان هەیەو رەنگە ژمارەیەكی كەمیشیان لەناو كابینەی حكومەتدا هەبێت بەڵام بۆچونی گشتی بەرامبەر بەو نوخبە فەرمانڕەواو پەرلەمانتارەكان ئەوەیە كە گەندەڵن و بەدوای بەرژەوەندی تایبەتدا دەگەڕێن و بەڵگەیەكی ئێجگار زۆر هەیە كە پشتگیری ئەو بۆچونە گشتییە دەكات و زۆرجار لەهاویناندا كاتێك حكومەت ناتوانێت كارەبای پێویست دابینبكات دەتەقێتەوەو ژمارەیەك گەندەڵی لەوەزارەتی كارەبادا هەبوە.
بۆ نمونە مالیكی هۆكارە یان نیشانەی سیستەمێكی لاوازو بێگومان وەڵامی زانایەكی سیاسیی باش بریتییە لەكەمێك لەهەردوكیان.
مالیكی هەستی بەسیستمێكی لاوازكردو ئەو سیستەمەی بۆ بەرژەوەندی خۆی بەكارهێناوەو ئەگەر سەرۆكوەزیرانی پێشوو (مالیكی) ئێستا لەگەڵماندا بوایە، رەنگە بیوتایە چ ئەلتەرناتیڤێكیترم هەبوو؟
ئێستا خەڵك بەگشتی پێیوایە كەسیستەمەكە بەو شێوەیەی ئێستا، كێشەكەیە.
بۆیە دەتوانیت بڵێیت ئەو ناڕەزاییە جەماوەرییانەی هاوینی رابردوو دەستیانپێكرد، پڕن لەبڕیاردەرانێكی زۆر زیرەك، چونكە ئەوان تەنها داوای رزگاربون لەسەرۆك وەزیران و ئەم وەزیرو ئەو وەزیری كابینە ناكەن.
ئەوان دەڵێن، وەزیرەكانی كابینەكە بەرهەمی سیستەمەكەیەو سیستەمەكەش پێویستە بگۆڕێت بۆیە من پێموایە ئەمە ساتێكی گرنگە لەسیاسەتی عیراقدا، چونكە بزوتنەوەیەكی گەورەی ناڕەزایی گەورە وای لەدانیشتوان كردووە كە بڵێن هەڵەكە لەم سیستەمەدایە.
كێشەكە داعش نیە، سوننەكان نیە، بەعسییەكان نیە، بەڵكو سیستمی پاش 2003یە و من پێموایە ئەمەش شتێكی گرنگە.
ئێستا، ئایا سیاسەتمەدەرانەكان ئەو سیستەمەیان دروستكردووە؟  بەڵێ ئەوان دروستیان كردووە،  كۆمەڵە دورخراوەكانی حزبی دەعوەو پارتی دیموكراتی كوردستان و یەكێتیی نیشتمانیی كوردستان، پێش جەنگی عیراق قەناعەتیان بەویلایەتە یەكگرتووەكان كردووە كە سیستمی ئیتنیكی تایەفەگەری رێگایەكە بۆ رێكخستنی حكومەت.
بۆیە ئێستا دەتوانین سەرزەنشتی ئەمەریكییەكانیش بكەین، ئەوان لەوەدا گێل بوون.
ئەمەریكییەكان لەڕوی مێژوویی و كۆمەڵناسییەوە نەخوێنەوار بوون و ئەمەش هەم بۆ ئیدارەكەی ئۆباماو پێش ئەویش بۆ ئیدارەكەی بوش راستە.
ئەمەش شتێكە كە من لەڕابردودا پێم وتون.
بەڵام كاتێك ساڵی ۲٠۱۱ ئەمەریكییەكان لە عیراق ڕایانكرد، رێیان بەو سیاسەتمەدارانەدا كە بەشێوەیەكی تەواوەتی ئەو سیستەمە بەڕێوەببەنو ئەوانیش گۆڕانكارییان تێدا نەكرد.
ئێستا ئەگەر گەشبین بینو بەدوای روناكییكدا بگەڕین، حەیدەر عەبادی هەر كە دەسەڵاتی گرتە دەست، لەمیانەی وتاری دەستبەكاربونیدا زنجیرەیەك دەستپێشخەریی سیاسی دیاریكرد كە رەنگە وا لەسیستەمەكە بكات كەمتر گەندەڵ و زیانبەخش بێت.
پەیڕەوكردنی ناناوەندەیی دەسەڵات و شۆڕكردنەوەی بۆ ئاستی پارێزگاكان، دروستكردنی پاسەوانی تایبەت بەهەرێمەكان، هەموو ئەمانە گرنگن.
بەڵام هەموو دەستپێخەرییە سیاسییە گەورەكانی عەبادی لەناو پەرلەمان رێگەیان لێگرا.
بۆیە پەرلەمان بۆ سەركوتكردنی چاكسازی بەكارهێنرا.
لێرەوە گەیشتینە خۆپیشاندانە زەبەلاحەكەو سەدرییەكان دوو هەفتە لەمەوبەر هەڵیانكوتایە ناو ناوچەی سەوز.
بۆیە ئێستا پەرلەمان وەك كۆسپێكی بەردەم ریفۆرم دەبینرێت بۆیە تەنها نوخبەی حكومەت هۆكار نیە بەڵكو نوێنەرانی پەرلەمانیش هۆكارن...
من پێموایە ئەوەی زۆر گرنگە سەبارەت بە خۆپیشاندانەكانی ساڵی رابردوو و ئەمساڵ، سوننەكان نین، ئەو سیكیولارانە نین كە دەڵێن سیستەمەكە هەڵەیە بەڵكو ئەو چینە شیعە مەزهەبیەی باشورو خەڵكەی بەغدایە كە دەڵێن بڕیاربوو سیستەمەكە بۆ ئێمە بكرایە، بۆ نوێنەرایەتكیردنی ناسنامە ئاینیییەكانمان.
ئێمە كارەبامان نییە، سیاسەتمەدارەكانمان گەندەڵن، ئەوەی كۆماندەكاتەوە ناسنامەی ئاینییمان نیە.
ئەمە زۆر گرنگە.
* بەدڵنیاییەوە ئێران و ئەمریكیەكان ڕۆڵیان هەبووە لە دامەزراندنی ئەو سیستمەی تۆ ڕەخنەی لێ دەگریت و وادیارە چاوەڕێ ئەم خۆپیشاندانانەیان نەكردبوو، هەردوو وڵات دەتوانن چی بكەن لەهێوركردنەوەی بارودۆخەكەدا؟
تۆبی دۆج: لەبیرت بێت ئەمە یەكەمجار نییە كەئێرانو ئەمریكا تووشی شۆك هاتوون، لەمیانەی ئۆپەراسیۆنی (هەڵمەتی شۆرەسواران-ی ساڵی 2008دا كاتێ مالیكی هێزەكانی خۆی ڕەوانەی شاری بەسرە كرد بۆ دەركردنی سوپای مەهدی ، ئەگەر بیرت بێت ئەمریكا لەبەغدا هەوڵیدەدا بەسەر ئەو كێشەیەدا سەربەكەوێت كاتێ قاسم سولەیمانی بانگهێشتی چەند گەورە سیاسییەكی عیراقی كرد بۆ قۆم و هەروەها لەساڵی 2010 شدا لەدوای ڕاگەیاندنی ئەنجامەكانی هەڵبژاردنە نیشتیمانییەكان كاتێ مالیكی نەیتوانی زۆرینەی پەرلەمانی مسۆگەربكات، تارانو واشنتۆن هاوهەڵوێست بوون لەهێشتنەوەی مالیكی لە دەسەڵاتدا، ئێستا من بەهیچ شێوەیەك مەبەستم  پیلانگێڕییەك نیە ئەوەی من مەبەستمە بریتیە لە هاوتەریبی بەرژەوەندییەكانیان، كەواتە چی تاران و واشنتۆن كۆدەكاتەوە: ئەوان سەقامگیریان دەوێتو لەوانەشە ئەم ڕەوشەی ئێستای بەغدا.
وەكو ئەوەی تۆش تێبینیت كردبێت هەردوولایان پشتگیری لەحەیدەر عەبادی دەكەن.
ئایا ئەوان پشتگیری زیاتری دەكەن بۆ بەرەنگاربونی سیاسەتی ئیتنیكی- مەزهەبیدا، ئایا هانی دەدەن، بەدڵنیاییەوە نەخێر.
دوا شت كە ئێران دەیەوێت هەڵوەشاندنەوەی سیاسەتی ئیتنیكی- مەزهەبیو سیاسەتی دەرەوەی ئەمریكاش هەرگیز ئەو بۆچوونە بوێرانەی نەبووە بۆ بەرەنگاربونەوەی سیاسەتی ئیتنیكی- مەزهەبیدا.
كەواتە دەبێت ئەمریكاو ئێران پێویستە چی بكەن؟ بەدیدی من واباشترە ئەگەر ئێرانییەكان بە سیاسەتی خۆیاندا لەلوبنانو سوریاو عیراقدا بچنەوەو بڵێن ئەو بەشەی سیاسەتەكانی ئێمە حوكمی مەزهەبی خراپتر دەكات، زۆرباشە ئەوان داعشیان لەعیراق  دروستكردو بووە هۆی شەڕێكی ناوخۆ لە سوریا كە بەشێوەیەكی نزیكەیی هاوپەیمانی سەرەكی ئەوانی لەحوكم هێناوەتەخوارەوە.
تۆبی دۆج: سیاسەتەكانی ئێران، سیاسەتی ئیتنیكی مەزهەبگەرایی، پشتگیریكردنی نوری مالیكیو دەستخۆشیكردن، ئەگەر نەڵێین هاندانی دەستی باڵای مەزهەبگەرایی، پانتاییەكی دروستكرد كەتیایدا داعش خێراتر فراوان بوو.
تۆبی دۆج: ئەوە  بەدڵنیاییەوە بە پشتگیری ئەمریكا بوو، بەڵام ئەگەر هاوسەنگی بەرچاو بگرێنو باڵێوزی ئەمریكامان لەژوورێكدا لەگەڵ نوری مالیكی دابنایا، ئەوا باڵیۆز پێی دەوت سەیركەو تۆزێ هێور ببەرەوە لانیكەم تۆزێ تایەفەگەرێتی خۆت كەمبكەرەوە، بەڵام ئاشكرایە من لەگەڵ قاسم سۆلەیمانی قسەم نەكردوە، بەڵام ئەگەر قاسم سولەیمانی لەوێ بووایە ئەوا بەمالیكی نەدەوت تایەفەگەری خۆت كاڵبكەرەوە... هەوڵی چڕی بۆ بەمەزهەبی كردنی سیاسەتی لوبنان  لەیەكەم جاردا، سیاسەتی عیراق لەدووەم جارداو سیاسەتی سوریا لە سێیەم  جاردا ... ئەگەر ئێمە هاوسەنگییەك دروستبكەین بۆئەوەی كێ زیاتر خەتابارە، ئێران یان ئەمریكا لەعیراقدا، ئەوا بەبێ گومانو بەدڵنیاییەوە ئەمریكا خەتابارترە.
ئەمریكا ساڵی 2003 ئەم وڵاتەی داگیركرد، دامەزراوەكانی پێشووی حوكمی عیراقی سڕیەوەو سیستمی سیاسەتی تایەفەگەرێتی دامەزراند، بۆیە ڕوونە ئەوان لەڕووی مێژوویەوە بەرپرسیارێتییەكی گەورەتریان لەسەرشانە سەبارەت بەوەی ڕوویدا، بەڵام من پێموایە هیچكامیان پاڵپشتی ئەجێندای چاكسازی لە حەیدەر عەبادی ناكەن، زۆرگرنگتر ئەو چاكسازییەی كە خۆپیشاندانە جەماوەرییەكان داوای دەكەن.
* وابزانم ئەوە ئاژانسی ئەستۆشێتد پرێس بوو كە چیرۆكە هەواڵێكی بڵاوكردەوە كە دەڵێت ژمارەیەكی زۆر خەڵكی عیراق باوەڕیان وایە ئەمریكا یارمەتی دارایی پێشكەش بەداعش دەكات یان خۆی داعشی دروستكردووە، خۆ تۆ مەبەستت ئەوە نییە؟ (بە پێكەنینەوە).
تۆبی دۆج: نەخێر بەهیچ شێوەیەك (بەپێكەنینەوە).
من لەنیسانی ساڵی 2003دا لەگەڕەكێكی بەغدا  دەژیام بەناوی غەزالییە، خەڵك دەیگوت سەیركەن ئەوە ئەمریكییەكان بوون بوونە هۆی ئەم تاڵانیو فەرهوودكردنەو بوونەهۆی وێرانكردنی ئەم وڵاتە.
من ووتم ئێوە خزمەتێكی باشی دوژمنانی خۆتان دەكەن لەڕێگای بەكەمگرتنی هەردوو هێزو یەكبوونی خۆیانەوە، سیاسەتی ئەمریكا لەساڵی 2002 ەوە هەتا ئێستا نالۆژیكی و ڕوون نەبووەو لاواوز بووەو ژمارەیەكی زۆر هەڵەیان كردووە لە نەزانی خۆیانەوە بووە نەك لەپیلانگێڕییەوە، ژمارەیەكی زۆری سەربازە ئەمریكیەكان، بەڵام كەمتر بە بەراورد بەسەربازە عیراقیەكان، لەشەڕی دژی ئەلقاعیدەدا لەعیراقدا مردن، كە قاعیدە پێش داعش هاتو ئێستا سەربازە ئەمریكیەكان لەشەڕی دژی داعشدا دەمرن.
ئەمریكییەكان ئەوەندە هەڵخەڵەتێنەر نین، ئەوەندەش زیرەك نین، ئەوان داعشیان دروستنەكرد، بەڵام ئەوان نەشارەزانو هەڵەكانی ئەوان بەدڵنیاییەوە ئەو خاكەی بەپیت كرد كە داعش لێیەوە سەری هەڵدا.
*  ئەو سیستمە تایەفەگەرییەی كەدروستكرا، تۆ بابەتێكت لەبارەی نوری مالیكیەوە نووسی بەوەی چۆن بووە دیكتاتۆر پێش هاتنی داعش لەساڵی 2014دا، ئەو بۆشاییەی كە سوونەكان هەستیان دەكرد بێ دەستەڵاتن، ئەو ژینگەیەی لەلایەن نوری مالیكیو كەسانی دیكەوە دروستكرا چۆن یارمەتی دەركەوتنی داعشیدا؟
تۆبی دۆج: با بگەڕێینەوە بۆ ساڵی 2005و هەندێك تەكنەلۆژیای زانستی كۆمەڵایەتی بەكاربهێنین: ئەو زاراوەیەی من بەكاریدەهێنم بریتیە لە ڕێكەوتنی تایبەتی دەستەبژێرەكان.
بۆیە ئەو سیستمە تایەفەگەرییەی لەچواردەوری ئەنجومەنی حوكم دروستكراو دواتر لەدەستووری  عیراقدا چەسپێنرا، بەدامەزراوەیی كردنی دەستوور زاڵبوو بەسەر هەموو حكومەتەكانی یەكێتی نیشتیمانی كە لەساڵانی 2005 و 2009و 2014دا دروستكرا.
ئەو ڕێكەوتنە تایبەتیە كاتێ لەگەڵ ڕیشەكێَشكردنی بەعسدا تێكەڵكرا كە بەشێوەیەكی نادادپەروەرانە هەموو سووننەكانی دەبەستەوە بەحزبی بەعسەوە كەئەوەش وێنەیەكی ساختەی ڕاستییەكان بوو، دواتر بەشێوەیەكی ئەنقەست رۆڵی سوننەكان كەمكرایەوە، وەكو گەمەیەك وابوو.
بۆیە مەبەستی رێكەوتنی تایبەتی دەستەبژێرەكان بریتی بوو لەوەی سیاسەت بەدرێژایی هیڵە تایەفەگەرییەكاندا ڕێكبخرێتو دواتر رۆڵی سوننەكان كەمبكرێتەوە.
ئێستا ئەوەی نوری مالیكی  كردی بریتی بوو لەخراپتركردنی ئەمە لەرێگای دەركردنی تاریق هاشمیو دواتر ڕافیع عیساویو بەدڵنیاییەوە بەكارهێنانی سوپا بۆ سەركوتكردنو پەرشو بڵاوەپێكردنی سوننەكانو ناڕەزایی سیاسی سوننەكان بەدرێژایی باكووری رۆژئاوای عیراق.
ئەو  دوژمنكارییە تەواوە بۆ سەر دانیشتوانی سوننە لەدەوڵەتەوەو دواتر تەماشاكردنی ئەوەی  هیچ پشكێكیان نیە لەدەوڵەتدا، بەڵكو تێڕامان لەدەوڵەت وەكو سەركوتكارێك بەڕوونی ئەو بۆشاییەی دروستكرد كە لێیەوە هێزی ڕادیكاڵی توندوتیژی تایەفەگەری داعش سەری هەڵدا.
*  پێموایە تۆ ووتوتە دوای ئەوەی داعش تێكدەشكێنرێت، شەڕێكی دیكە ڕوودەدات، هەندێك مشتومڕی ئەوەیانە كە ئێرانییەكان حەشد لەعیراق وەكو بەسیجێكی دیكە دروستدەكەن؟  
تۆبی دۆج: ڕێگام پێبدە هەندێ ئەوە باسبكەم.
من تشرینی دووەمی ساڵی ۲٠۱٥ و ئازاری ئەمساڵ لێرە لەم ناوچە كوردییە بوومو دواتر بەرەو بەغداد رۆیشتم، من نەمووتووە كە حەشد شەڕێكی دیكە دروستدەكات دوای ڕزگاركردنی موسڵ.
ئەوەی من دەمگواستەوە قسەی بەرپرسانی باڵای  كوردو عیراقیو دواتر كەسایەتییەكانی ناو سوپای ئەمریكابوو كە وایان دەگوت.
ئێستا بۆچی ئەوان ئەوەیان ووت؟ ئەوان ئەوەیان ووت چونكە دروستكردنی هێزێكی سەربازی بەش بەش ناو كۆمەڵگاوە كە میلیشاكان دەستی باڵایان هەیەو ئەندامەكانی لەڕێگای ئایدۆلۆژییەتی تایەفەگەرییەوە بەسەربازدەكرێن لەبەرامبەری هەرەسهێنانی سوپای عیراقدا وادەكات باڵانسی هێزە ئەمنییەكانی لە كۆمەڵگای عیراقدا لەبەرژەوەندی حەشد بێت.
هەروەها سەركردایەتی حەشد، كەتائیبی حیزبوڵا،عەسائیب ئەلهەق، بەدر لەبۆنەیەكدا تەحەدای حەیدەر عەبادی و دەوڵەتی عیراق دەكەن و دەڵێن "ئێمە نوێنەرایەتی گەلی عیراق دەكەینو ئێوە پارەمان پێدەدەن چونكە ئێمە شەڕدەكەین".
بۆیە ئەوان بەئەنقەست خۆیان لەدەوڵەتی عیراق جیادەكەنەوە بەبێ چاودێری پەرلەمانو لەبەرانبەر ئیرادەی خەڵك دەوەستن.
تۆبی دۆج: كاتێك لەمانگی حوزەیراندا داعش هێرشی كردە سەر عیراق، ئایەتوڵا سیستانی وتی پێویستە حەشد لەڕێگای حكومەتەوە بڕوات، بەڵام ئەوان بەوشێوەیان نەكرد.
لەساتێكدا ئەوەی لەنێوان داعشو بەغدادا وەستا بەبێ گومان حەشد بوو.
بەڵام كات دەڕوات بەڵام سوپای عیراق بەتایبەتی یەكەی دژە تیرۆریزم پاشەكشەی بەداعش كردو حەشد هێشتا لەوێیە.
ئێمە بەهۆی ڕاپۆرتەكانی ئەمنیستی ئینتەرناشناڵ و هیومان ڕایتس ۆچەوە دەزانین، هەندێك كەم لە ئەندامانی حەشد تێوەگلاون لەپێشێلكارییەكان  لەدژی مافی مرۆڤ و ڕزگاركردنی باكووری ڕۆژهەڵات سەختتر بێت چونكە وەكو هەمیشە بەهێزێكی تایەفەگەری لێیان دەڕوانرێت.
بۆیە دەبێت موسڵ لەلایەن سوپای عیراقەوە  ئازادبكرێتو ئەو سوپایەی عیراق كە ڕاهێنانی پێكراوە بۆ ئەوەی وەكو سوپای ڕزگاركردن تەماشا بكرێت نەك سوپای سەركوتكردنو ئەشكەنجەدان.
ئەگینا بەمزووانە دەبینین كوڕانی داعش گەشەدەكەنو ئەوەش نابێتە سەركەوتنێكی سەقامگیر.
ئەگەر رێگابدرێت حەشد بچێتە ناو موسڵەوەو ئەگەر بهێڵی حەشد كاری زیاتر بكات لەئەنبار، ئەوا تایەفەگەری مەزنتر دەبینرێت.
تۆبی دۆج:  من پێموانیە پێشمەرگە پێویستییەك یان بەرژەوەندییەكی هەبێت لەوەی بچێتە موسڵ، من باوەڕموایە هەر هێزێك كە بەدەر بێت لەهێزی سوپای عیراقو  تێوەبگلێت لەشەڕی موسڵدا، ئەوا بارگرژی تایەفەگەری زیاتردەكات.
پێویستە ئامانج ئەوەبێت نەك هەر خەڵكی موسڵ ڕزگاربكرێن، بەڵكو دوبارە بگەڕێنرێنەوە بۆ ناو دەوڵەتی عیراقو بەشێوەیەك پشتگیری لەم دەوڵەتە بكەن.
ئەگەر ئەوە ڕوونەدات، ئەو ڕزگاركردنەی كە بەهەزاران كەسی لەپێناودا دەمرن، ئەوا ئەو ڕزگاركردنە دیسانەو دەبێتە مایەی كێشە بۆ عیراق.
* ئەمڕۆ یادی سەد ساڵەی رێكەوتنامەی سایكس پیكۆیە – چاوپێكەوتنەكە لە 16ی ئایار ئەنجامدراوە- هەموو كورد باسی ئەوە دەكاتو هەروەها مەسعود بارزانی لەبەیاننامەیەكدا وتی ''ئێستا بەعەمەلی عێراق دابەشكراوەو تاییفەگەری هێڵەكانی ئەو دابەشبوونە پێكدەهێنێت...لەسەد ساڵەی ڕێككەوتنی سایكس پیكۆ داوا دەكەم گفتوگۆیەكی جدی لەنێوان هەرێمو بەغدا دەستپێبكات بۆ گەیشتن بەچارەسەرێكی تازەو ئەگەر شەراكەت سەركەوتوو نەبوو با بڕاو دراوسێی باش بین".
تۆبی دۆج: با لەبڵاوكراوەكەی سەرۆك بارزانیەوە دەستپێبكەین كە سەرنجڕاكێشەو وەكو تۆ بەشێوەیەكی ڕاست باست كردووە لەپەرەگرافی پێش كۆتایی بەیاننامەكەدا كەئەگەر بەووریاییەوە بیخوێنیتەوە ڕەنگە هەستبكەیت كە دودڵە.
ئەو زۆر بێباكانە داوای جیابونەوەی دەكرد.
زۆر بوێرانە داوای گشتپرسی دەكرد.
دواتر لەجیاتی ئەوەی بڵێت ئێمە جیادەبینەوە ئەو دەڵێت ئێمە دەتوانین لەگەڵ بەغدا دانوستان بكەین، ئەوە واملێدەكات بڵێم مەسعود بارزانی دەگەڕێتەوە بۆسەر مێزی دانوستان لەگەڵ بەغداو ئەوەش لەوانەیە پەیوەندی بەگرژی نێوان پارتی لەگەڵ یەكێتیو گۆڕان هەبێتو ئەو گرفتانەی تر كەحكومەتی هەرێمی كوردستان هەیەتی لەپەرلەمانەكەیداو هەروەها لەگەڵ مەسعود بارزانی.
من باوەڕموایە ئەو نابێت لەم كاتەدا سەرۆك بێت چونكە ماوەی سەرۆكایەتییەكەی كۆتایی هاتووە، بۆیە ئەم هەموو كێشەیە، ئەگەر كورتهێنانێكی مەزنت لەبودجەدا هەبێت كە لەڕاستیدا رێژەی فەرمانبەرانی حكومەتی هەرێم بەرانبەر بەدانیشتوان لەڕێژەی فەرمانبەرانی بەغدا زۆرترە  بەبۆچوونی من كەس چارەسەرێكی بۆ كێشەی ئەو ژمارە زۆرەی فەرمانبەران پێ نییە.
كەواتە تۆ كورتهێنانێكی مەزنت لەبودجەدا هەیەو كێشەی مووچەت هەیەو كارەكانی پەرلەمانی كوردستان پەكخراوەو سەرۆكی هەرێم درێژەی داوە بەماوەی سەرۆكایەتی خۆی و كەس ناتوانێت كاربكات كە چۆن دیمۆكراسی بۆ سەرۆكایەتی هەرێمو پەرلەمان بگەڕێنرێتەوە، لەنێوەندی هەموو ئەمانەدا تۆ دەڵێی ئۆه بڕواننە ڕێكەوتنامەی سایكس پیكۆ، ئەمە كارەسات بوو، باڕیفراندۆم بكەین بۆ ئەوەی بزانین ئەتوانین لەعیراق جیاببینەوە، جێگای ڕەشبینی نیە كەپێمان وابێت ئەمە چەند تاكتیكێكە بۆ دوورخستنەوەی سەرنجی خەڵكی.
پەیوەندی نێوان بەغداو هەولێر بەشێوەیەكی فراوان پڕە لەكێشەو بەهۆی مێژووشی سەركوتكاری بەغدا بۆ كوردەكان، دەتوانی تێبگەیت بۆچی كوردەكان زۆر نیگەراننو لەڕاستیدا حكومەتە فراوانخوازەكەی نوری مالیكیو هەڵوێستەكانی بەرامبەر هەولێر هەموو ئەوانە بەشێوەیەكی دەگمەن كێَشەئامێزن، بەڵام من پێموایە ئەوەی ئەمڕۆ بینیمان ئەوەیە سەرۆك بارزانی دركی بەوەكردووە بەوە ناتوانێت قەناعەت بەهاوڵاتیانی كوردستان بكات بۆ راپرسی و پێویستە بگەڕێتەوە بۆ دانوستان.
ئێمە هەردووكمان لەكۆڕبەندی سلێمانی بووین، كاتێ بینیمان عادل عەبدولمەهدی، وەزیری نەوتی عیراق كە ڕەنگە دۆستترین وەزیری ئەو حكومەتە بێت لەكوردەوە، لەبەغداوە هاتو لەپلاتفۆرمێكی كراوەدا ووتی "من لەمە بێزاربووم، ئەگەر دەتانەوێ جیاببنەوە بڕۆن و لەعیراق جیاببنەوە، بەڵام بەردەوام هەڕەشەی جیابونەوە مەكەن و جیاش نابنەوە"و من پێموایە ئەوە لۆژیكێكە لەنێو بەغدا كەهەرێمی كوردستان دەتوانێت لەعیراق بمێنێتەوە یان جیاببێتەوە بەڵام ناتوانن هەردووكیان ئەنجامبدەنو ئەوەش بارگرژییە مەزنەكەیە.
هەر مێژوونووسێكی باش ئیتر كورد یان عەرەب یان لەڕاستیدا ئینگلیز دەزانێت كە رێكەوتنامەی سایكس پیكۆ لەڕووی مێژووییەوە پەیوەندی نیە بەدروستكردنی دەوڵەتانی رۆژهەڵاتی ناوەڕاستەوە.
ناوچەی (A) و ناوچەی (B)  كە لەلایەن دوو دیپلۆماتكاری پلەنزمی نەناسراوەوە، بیرۆكە بەتەواوی سڕاوەتەوەو نەماوەو ئەگەر ئێمە بمانەوێت سەیری سنورەكانی ئەمرۆی عیراق بكەینو تەماشای گۆڕانكارییەكان بكەین، بەدڵنیاییەوە دەتوانین قسە لەسەر فرتو فێڵی ئیمپریالیزم بكەین.
من تێبینمكرد كە سیاسییەكان لەبەیروت، پێموایە وەلید جونبڵات بووكە كتێبێكی لەبارەی سایكس پیكۆوە بەخشی بەسەرۆكی حیزبوڵاو وتی "سەیری ئەمە بكە، ببورە بۆ ئەو ئەدەبیاتە بەكاری دەهێنم، بڕوانە لەم ئیمپریالیزمە حەرامزادانە چۆن ئێمەیان لاوازكرد"، تۆ دەبینی كاتی عیراق لەژێر ماندەیتی (ئینتیداب) ی ڕایەڵەی نەتەوەكاندا دروستكرا، یەكەم كتێبی من لەسەر ئەوەبو و من لەكۆتایی ساڵی پار كتێبەكەم بەخشی بەسەرۆك بارزانیو لەمانگی تشرینی دووەمی ساڵی پاردا بارزانیم بینیو دواتر كتێبەكەم بۆ نارد.
تۆبی دۆج: بەڵێ ئەو داوای كتێبەكەی كرد، سەرۆك بارزانی زۆر حەزی لەخوێندنەوەی مێژووەو لەڕاستیدا بەقووڵی كتێبەكانی مێژووی ئیمپریالیزم دەخوێنێتەوە.
تۆبی دۆج: بەبێ گومان، ئەو لەوبارەوە زۆر ڕاستگۆیەو من لەوبارەوە وتوێژێكی درێژم لەگەڵدا كرد.
ئەو خاڵەی كە من لەگەڵ سەرۆك بارزانی هاوڕانیم لەگەڵ رێزمدا ، ئەوە رێكەوتنامەی سایكس پیكۆ نەبوو كەدەوڵەتی عیراقی دروستكرد، دەوڵەتی عیراق لە دانوستانەكانی ڤێرسای و لەگەڵ دروستكردنی ڕایەڵەی نەتەوەكاندا دروستكرا ئەوەش خاڵی لاوازی بەریتانییەكان بوو كە بەریتانییەكان  لەلایەن ئەمریكیكەكانەوە ناچاركران كە ڕازی بن بە دامەزراندنی ڕایەڵەی نەتەوەكان، و ڕازی بن بە كۆمیتەی ماندەیتو هەموو ئەوانەی تر ڕوویدا لەساڵی  1921دا، شۆڕشی مەزنی عەرەب لە باشووری عیراق كە تیایدا سوپای بەریتانی لەچەندین ناوچە دەركرانو لەلایەن خەڵكە ڕەسەنە نەتەوەپەرستەكانی عیراقەوە تێكشكێنرا، بۆیە لەوخاڵەدا عیراق لەلایەن لاوازی ئیمپریالیزمو هێزی ڕای گشتی و بەهێزی ئەمریكیەكانەوە دروستكرا نەك  لەلایەن پلانێكی ئیمپریالی بۆ داڕشتنی نەخشەی عیراقو دابەشكردنی گەلی كوردو تێكەڵكردنیان لەگەڵ عیراقدا.
ئێستا ئێمە ئەگەر چەند هەنگاوێك بگەڕێینەوە دواوە و بڵێین ئەوە مانای  چی دەگەیەنێتو ئەنجامەكانی تێگەیشتن لەوە چییە؟ لەراستیدا دەوڵەتان و حكومەتە  هەرێمایەتییەكان كاریگەرییە داینامیكەكانن.
بۆیە ئەگەر تۆ بیربكەیتەوە لەدروستكردنی حكومەتی هەرێمی كوردستان لەساڵی 1991و گەشەكردنیو شەڕی ناوخۆی نێوان پارتی دیموكراتی كوردستانو یەكێتی نیشتیمانی كوردستان، هەتا ئێستا كاتێ ئێمە باسی كێشەكانی مووچەی فەرمانبەرانو كێشەی سەرۆكایەتیو پەرلەمانو هەموو ئەم شتانە بۆ ژیانی ئاسایی خەڵكی ئاسایی كوردستان زۆر  گرنگترن لەدۆكیومێنتێك كەدەوترێت 100  ساڵ لەمەبەر گرنگی هەبووەو ساڵی 1914 لەلایەن دوو دیپلۆماتكاری نەناسراوەوە واژۆكراوە.
من پێموایە حكومەتی هەرێمی كوردستان وەك عیراق وەكو سوریا بریتیە لەدەوڵەتێكی ئۆرگانیكی كە بەبەردەوامی گۆڕانكاری بەسەردادێت... گەڕانەوە بۆ 100 ساڵ لەمەوبەر بۆ دۆزینەوەی ماناو رۆحی بابەتەكان، باوەڕموایە ئەوە خوێندنەوەیەكی هەڵەیە بۆ سیاسەتی مۆدێرن.
