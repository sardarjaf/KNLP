ئاردا تورانی ئەستێرەی نوێی یانەی بەرشلۆنە دەترسێت یانەی گالاتەسەرای كە یانەی منداڵییەتی لە قۆناغی كۆمەڵەكانی چامپیۆنز لیگ-دا لەسەر دەستی یانەی ئەتلەتیكۆ مەدرید ماڵئاوایی بكات، بۆیە بڕیاری داوە چەند نهێنییەكی ئەو یانەیە بگەیەنێتە ڕاهێنەری یانە توركییەكە.
لەلێدوانێكیدا توران وتی :"سلجوق ئەنانی كاپتنی یانەی گەلەتەسەرایم ئاگادار كردوە لەوەی كە یانەی ئەتلەتیكۆ مەدرید بەشێوازێكی تۆكمە و بەكۆمەڵ یاریی دەكەن، بەجۆرێك كە هەر 11 یاریزانەكە وەكو ئەوەیە لەیەك جەستەدابن، بۆیە سەركەوتن بەرامبەریان ئاسان نییە".
وتیشی :"ئەتیلەتیكۆ بە ڕۆیشتنی من هیچ زیانێكی پێ نەگەیشت، پێشتریش هەمان شت دوای ڕۆیشتنی كۆستا و فالكاو ڕوویدا".
ئاردا كە ماوەی چوار ساڵ یاریی بۆ هندییە سورەكانی مەدرید كردووە ڕایگەیاند كە ئەو تەواوی شێوازی یاریكردنی ئەو یانەیەو خاڵی لاوازیانی بۆ كاپتنی گەلەتەسەرای ئاشكراكردووە.
لەو بارەیەوە وتی :"بە ئەنانم وت كە ئەگەر ئەیانەوێت سەركەوتن بەرامبەر ئەتلەتیكۆ بەدەست بێنن ئەوا پێویستە بەخێرای هێرش بەرن بۆ سەر گۆڵی ئەتلەتیكۆ، بەو جۆرە دەتوانن خاڵی لاوازی ئەوان ئاشكرا بكەن".
