لەكاتی بەشداریكردنی لە پانێڵێكی دیداری مێری لە شاری هەولێر، عەبدولستار مەجید، وەزیری كشتوكاڵی حكومەتی هەرێمی كوردستان رایگەیاند، بەهۆی پشتگوێسختنی كەرتی كشتوكاڵ، رێژەی ئەوانەی وازیان لە كاری كشتوكاڵی هێناوە دەگاتە زیاتر لە 40%، بەجۆرێك لە 67%ـەوە دابەزیوە بۆ 16%.
عەبدولستار مەجید رایگەیاند، لەماوەی ئەم دوو ساڵەدا وەك حكومەت و وەزارەتی كشتوكاڵ گرینگییەكی زۆریان بەو كەرتە داوە و بەشێك لە ئەنجامەكانی ئەو گرینگییەش دەركەوتوون.
وەزیری كشتوكاڵ باسی لەوەشكرد "شاندێكی توركیا هاتوونەتە وەزارەت پێیان گوتوون بەهۆی زیادكردنی باج بۆ سەر بەرهەمەكانیان، رێژەی هاودەكردنی بەرهەمی كشتوكاڵی توركیا بۆ هەرێمی كوردستان بەڕێژەی 28% كەمیكردووە، دڵنیاشم ئەو رێژە بۆ ئێران زیاترە".
وەزیری كشتوكاڵ ئەوەشی نەشاردەوە "لە رابردوو بازاڕی كوردستان ببووە شوێنێك بۆ ساخكردنەوەی بەرهەكانی ئێران و توركیا، بۆیە باجمان لەسەر بەرهەمی دەرەوە دانا لەكاتی پێگەیشتنی بەرهەمی ناوخۆ، ئەوەش وایكرد بەرهەمی ناوخۆ زیاتر ببوژێتەوە".
