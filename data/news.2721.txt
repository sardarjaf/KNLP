پۆلیسی كۆیە كەسێكی دەستگیركرد بەتۆمەتی كوشتنی ئەو دوو هاوڵاتییەی كە لەقەزای كۆیە كوژران، بەوتەی ئەفسەرێكی پۆلیس ئەو كەسە پێشتریش "تاوانێكی دیكەی كوشتنی ئەنجامداوە".
موقەدەم كاروان مەجید میرخان لە بەڕێوەبەرایەتی پۆلیسی كۆیە بە خەندانی وت"ئەو كەسەی ئەو كارە دڕندانەی ئەنجامداوە درەنگانی دوێنێ‌ ئێوارە دەستگیرمانكرد".
دووشەو لەمەوبەر پۆلیس لەناو باخێكی نزیك هەرمۆتەو ناوچەی پیشەسازی لەقەزای كۆیە دوو كەسی‌ بەكوژراوی دۆزییەوە كە تەمەنیان 48‌و 50 ساڵ بوون، سەرچاوەیەكی نزیك لەخانەوادەی یەكێك لەكوژراوەكان پێشتر بەخەندانی وت"ئەو دوو كوژراوە هەریەكەیان زیاتر لە 20 چەقۆی لێدراوەو هەوڵی سەربڕینیان دراوە".
ئەو ئەفسەرەی پۆلیسی كۆیە ئەوەشی خستەڕوو كە دەستگیركراوەكە تەمەنی 18 ساڵی تەواو كردووەو دانیشتوی قەزای كۆیەیە، وتی"ئەو كەسە پێشتر لەساڵی 2013 كەسێكی تری كوشت، ئەوكات تەمەنی 18 ساڵی تەواو نەكردبوو، بەڵام ئێستا 18 ساڵی تەواوكردووەو دوای 3‌ ساڵ لەبەندیخانە كە شەو و رۆژی بۆ ئەژماركرا، ئازادكرا".
