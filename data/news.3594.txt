سوپاو هێزه‌ عیراقییه‌كان سه‌رله‌به‌یانی‌ ئه‌مڕۆ چوارشه‌ممه‌ گه‌یشتنه‌ ده‌روازه‌ی‌ قه‌زای‌ فه‌لوجه‌ له‌ خۆرهه‌ڵاتی‌ ئه‌نبار، ئه‌وه‌ش به‌وته‌ی‌ نه‌سیر نوری‌ وته‌بێژی‌ وه‌زاره‌تی‌ به‌رگری‌ عیراق بۆ خه‌ندان.
رۆژی‌ دوشه‌ممه‌ ئۆپه‌راسیۆنی‌ ئازادكردنی‌ قه‌زای‌ فه‌لوجه‌ له‌خۆرهه‌ڵاتی‌ پارێزگای‌ ئه‌نبار ده‌ستیپێكرد، سوپای‌ عیراقیش هه‌نگاوی‌ یه‌كه‌می‌ پرۆسه‌ی‌ به‌ئازادكردنی‌ چه‌ند ناوچه‌یه‌ك‌و كۆنتڕۆڵكردنه‌وه‌ی‌ ده‌یان كیلۆمه‌تر له‌ژێر ده‌ستی‌ داعش، راگه‌یاند..
نه‌سیر نوری‌ وته‌بێژی‌ وه‌زاره‌تی‌ به‌رگری‌ عیراق وتی‌ "كاتژمێر 9:30 سه‌رله‌به‌یانی‌ ئه‌مڕۆ سوپاو هێزه‌كانی‌ حه‌شدی‌ شه‌عبی‌ و حه‌شدی‌ نیشتیمانی‌ گه‌یشتونه‌ته‌ ده‌روازه‌ی‌ قه‌زای‌ فه‌لوجه‌و له‌ئێستاشدا پڕۆسه‌كه‌ راگیراوه‌و چاوه‌ڕوانی‌ هه‌نگاوی‌ داهاتوون بۆ چونه‌ ناو قه‌زاكه‌".
وتیشی "قۆناغی یەکەمی پرۆسەی ڕزگار کردنی فەلوجه ئیستا کۆتایی هاتووە و لە قۆناغی دووەمدا هێزە ئەمنیەکانی عیراق پرۆسەی کۆنتروڵ کردنی سەنتەری شاری فەلوجه دەست پێ دەکەن  و بە هیواین بە کورترین ماوە بتوانین ئەم شارە لە چەکدارانی داعش پاک بکەینەوە".
نه‌سیر نوری‌ ئاماژه‌ی‌ به‌وه‌كرد، کێشەی گەورەی هێزە عیراقیەکان ئەوەیە داعش خەڵکی سڤیلی وەکو قەڵغانی مرۆیی بەکار هێناوە و لە ناو ماڵ و شوێنی خەڵکی فەلوجه خۆیان حەشار داوە ئەمەش وا دەکات هێزەکانیان نەتوانن بە تەواوی ئەو ناوچانە بۆردومان بکەن.
دوای كۆنتڕۆڵكردنیشی له‌لایه‌ن داعش، سوپای عیراق له‌سه‌رجه‌م ده‌روازه‌كانیه‌وه‌ گه‌مارۆی خسته‌ سه‌ر ئه‌و قه‌زایه‌‌و رێگه‌ی هاتن‌و چوونی قه‌ده‌غه‌كرد، ئه‌وه‌ش وایكرد دانیشتووانه‌كه‌ی له‌لایه‌ك رووبه‌ڕووی هه‌ڕه‌شه‌كانی داعش ببنه‌وه‌ كه‌ له‌ناو قه‌زاكه‌دا بوون، له‌لایه‌كی تریشه‌وه‌ رووبه‌ڕووی برسێتی بوونه‌وه‌ به‌هۆی ئه‌وه‌ی هیچ پێداویستییه‌كی رۆژانه‌یان به‌ده‌ست نه‌ده‌گه‌یشت.
دوێنێ‌ یه‌كشه‌ممه‌ش، سوپای عیراق داوای له‌هاوڵاتیانی فه‌لوجه‌ كرد له‌ باره‌گاكانی‌ داعش ‌و گردبوونه‌وه‌كانیان دووربكه‌ونه‌وه‌، چونكه‌ ده‌كرێنه‌ ئامانجی‌ فڕۆكه‌ جه‌نگییه‌كان، دوای ئه‌و بانگه‌وازه‌ش دانیشتوانی‌ ئه‌و قه‌زایه‌ ده‌ستیان كرد به‌ چۆڵكردنی‌ ناوچه‌كه‌.
فه‌لوجه‌ له‌فه‌رهه‌نگی زمانه‌وانیدا به‌واتای "زه‌ویه‌كی شیاو بۆ كشتوكاڵ" دێت، به‌پێی ئامارێكیش كه‌ رێكخراوی نه‌ته‌وه‌یه‌كگرتووه‌كان له‌ساڵی 2011 دا بڵاویكرده‌وه‌ ژماره‌ی دانیشتووانی ئه‌و قه‌زایه‌ 320 هه‌زار كه‌س بووه‌، زۆرینه‌ی دانیشتووانه‌كه‌شی سه‌ر به‌هۆزی دلێم-ن .
هاوكات قه‌زای فه‌لوجه‌ به‌ "شاری مزگه‌وته‌كان" ناسراوه‌، به‌هۆی زۆری بوونی مزگه‌وت تیایدا كه‌ ژماره‌یان ده‌گاته‌ 550 مزگه‌وت.
