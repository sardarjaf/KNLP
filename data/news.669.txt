باڵیۆزخانەی ئەمریكا لە بەیاننامەیەكدا رایگەیاند رۆژی 15ی تەمموزی 2015 باڵیۆزی ئەمریكا لە عیراق ستیوارت جۆنز لەگەڵ وەزیری شوێنەوار‌و گەشتوگوزاری عیراق عادل فەهد شرشاب بەشداری مەراسیمێكیان كرد كە بە بۆنەی رادەستكردنەوەی 400 پارچە شوێنەوار بۆ حكومەتی عیراق سازكرابوو.
بەپێی بەیاننامەكە باڵیۆزخانەی ئەمریكا ئەو پارچە شوێنەوارانە لەكاتی هێرشەكەی هێزێكی تایبەتی ئەمریكا بۆ سەر ماڵی سەركردەی باڵای داعش ئەبو سەیاف لە 15ی ئایاری رابردوودا دەستیانبەسەردا گیراوە.
باڵیۆز جۆنز لە مەراسیمەكە رایگەیاندووە كە، "ئەو پارچە شوێنەوارانە بەڵگەیەكی یەكلاكەرەوەن‌و جێی مشتومڕ نین كە داعش جگە لە تیرۆر‌و وەحشیگەری‌و وێرانكاری، گروپێكی تاوانبارە شوێنەواری مۆزەخانەكان‌و پاشماوە مێژووییەكان تاڵاندەكات‌و لە بازاڕی رەشدا دەیانفرۆشێت، لیستی ئەو تاوان‌و كردەوە قێزەونانەی داعش ئەنجامیاندەدا زۆر دور‌ودرێژە، لەوانەش دزین‌و بەقاچاغبردنی شوێنەوارە مێژوویی‌و رۆشنبیرییەكانی عیراق، داعش شوێنەوارەكانتان دەدزێت، ئێمەش بۆتانی دەگەڕێنینەوە".
باڵیۆزخانەی ئەمریكا لە بەغداد لە كۆتایی بەیاننامەكەشیدا ئاشكراشیكردووە كە لە ساڵی 2005وە تائێستا زیاتر لە 3000 پارچە شوێنەواری بۆ عیراق گەڕاندوەتەوە.
