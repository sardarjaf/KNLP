رێكخراوی مەدەنی كەمپەینی ئامبلەمی راگەیاندن كە بە PEC ناسراوە و راوێژكاری تایبەتی نەتەوە یەكگرتووەكانە و بارەگاكەی لە شاری جنێڤە ئاماژەی بەوە كردووە كە لە شەش مانگی یەكەمی ئەمساڵدا لە 24 وڵاتی جیهان بە گشتی 71 رۆژنامەنووس كوژراون.
بە گوێرەی راپۆرتی PEC رێژەی كوژرانی رۆژنامەنووسان لە شەش مانگی یەكەمی ئەمساڵدا بە بەراوەرد لەگەڵ ساڵی رابردوو سەدا حەفتا زیادی كردووە و تەنها لە رۆژهەڵاتی ناوەڕاست بە هۆی هێرشی تیرۆریستانەوە 24 رۆژنامەنووس كوژراون.
لە راپۆرتەكەدا باسی ئەوە كراوە كە رۆژهەڵاتی ناوەڕاست و باكووری ئەفریقا بۆ رۆژنامەنووسان ناوچەی مەرگبارن و لە شەش مانگی یەكەمی ئەمساڵدا لە لیبیا هەشت، لە یەمەن شەش، لە عێراق شەش، لە سووریا دوو و لە غەززەیش یەك رۆژنامەنووس بە گشتی 23 رۆژنامەنووس كوژراون.
لە بەردەوامی راپۆرتەكدا ئاماژە بەوە كراوە كە دوای رۆژهەڵاتی ناوەڕاست وڵاتانی ئەمریكای لاتین مەترسیدارترین ناوچەن بۆ رۆژنامەنووسان، لە مەكسیك چوار، لە هندۆراس، گواتیمالا و بەرازیل نۆ رۆژنامەنووس، لە كۆلۆمبیا دوو، لە پاراگوای و دۆمینیكان دوو رۆژنامەنووس بە گشتی 17 رۆژنامەنووس كوژراون.
سێیەمین ناوچەی مەترسیداری شەش مانگی یەكەمی ئەمساڵ بۆ رۆژنامەنووسان ئەورووپایە و ئەمساڵ لە لە ئەورووپا بە تایبەتی لە پاریس بە هۆی هێرشەكانی سەر گۆڤاری چارلی ئیبدۆ هەشت رۆژنامەنووس، لە ئۆكراینا كە هێشتا شەڕ بەردەوامە چوار و لە پۆلۆنیا یەك رۆژنامەنووس بە گشتی 13 رۆژنامەنووس كوژراون.
لە بەردەوامی راپۆرتەكدا باسی ئەوە كراوە كە لە كیشوەری ئەفریقا نۆ رۆژنامەنووس و لە باشووری سوودان شەش و لە كینیا و كۆماری كۆنگۆدا دوو رۆژنامەنووس كوژراون.
لە كیشوەری ئاسیاش لە فیلیپین سێ، لە هیندستان و پاكستانیش چوار و لە ئەفغانستان و ئیندۆنێزیا دوو بە گشتی نۆ رۆژنامەنووس كوژراون.
