هێشتا نه‌مانتوانیوه‌ وه‌كو كیان، وه‌كو كیانی مرۆیی ته‌ماشای كه‌سایه‌تی ئافره‌ت بكه‌ین، ته‌نها وه‌ك له‌ززه‌تی سێكسی نه‌بێ.
هه‌میشه‌ نیگای نه‌ستانه‌ی له‌خۆوه‌ی ئێمه‌ی پیاو له‌ساته‌وه‌ختی یه‌كه‌مدا، نیگایه‌كی برسی سێكسییه‌.
ئێمه‌ ته‌نها به‌م نرخه‌ ئافره‌تمان ده‌وێ.
هه‌موو شتێك له‌ ئافره‌تدا لای ئێمه‌ هێمای سێكسه‌ (بێ گومان من له‌ بایه‌خی بنجی سێكس كه‌م ناكه‌مه‌وه‌)، به‌ڵام ئێمه‌ له‌مه‌شدا به‌ سووكی ته‌ماشای سێكس (غه‌ریزه‌ی سێكسی ئافره‌ت) ده‌كه‌ین: زوو لێی تێر ده‌بین.
لێره‌شه‌وه‌ له‌گه‌ڵ ئه‌م تێربوونه‌ ئافره‌ت (ژنه‌كانمان) به‌ها و نرخی جارانیان نامێنێ و زوو له‌به‌رچاومان ده‌كه‌ون.
لێره‌شه‌وه‌ پیاو ئافره‌ته‌كه‌ی وه‌ك كیانێكی مرۆیی له‌به‌رچاو ده‌كه‌وێ.
واته‌ هه‌ر له‌ سه‌ره‌تاوه‌ ژن نرخی ئینسانیی لای پیاوه‌كه‌ی نه‌بووه‌.
گرفته‌كه‌ ئه‌وه‌یه‌ پیاو مافی سێكسیش هه‌ر به‌ خۆی ده‌به‌خشێ و شه‌رعیه‌تی ئه‌م غه‌ریزه‌یه‌ هه‌ر له‌ خۆیدا ده‌بینێ.
واته‌ ئافره‌ت ته‌نها وه‌ك ئامرازێك بۆ تێركردنی ئاره‌زووی سێكسی خۆی ده‌بینێ.
له‌مه‌وه‌ ئه‌و ته‌سه‌ووڕی ئه‌وه‌ ناكا، كه‌ سێكس لای ئافره‌تیش غه‌ریزه‌یه‌كی بنجییه‌ و وه‌ك خۆی بایه‌خی زۆری هه‌یه‌ و ئامانجی له‌ززه‌تی ژیانی تایبه‌تی ئه‌ویشه‌.
له‌مه‌وه‌ پیاوی ئێمه‌ – له‌ ڕووی توانا و پێداویستی و حه‌زی سێكسه‌وه‌ – پێی ئاساییه‌، كه‌ له‌ ژنێكی زیاتر هه‌بێ و كاری سێكسی له‌گه‌ڵ چه‌ند ژنێكدا بكا (‌فره‌ژنیی)، به‌ڵام هه‌رگیز بۆ ئافره‌ت ته‌سه‌ووڕی ئه‌مه‌ ناكا و پێی وایه‌، كه‌ ئه‌مه‌ كوفرێكی گه‌وره‌یه‌ و دنیا ده‌ڕووخێ.
من له‌ هیچ پیاوێكم گوێ لێ نه‌بووه‌ بڵێ ئه‌و حه‌زه‌ هه‌مه‌ڕه‌نگه‌ سێكسییه‌ی من هه‌مه‌ و به‌ ئاشكرا باسی ده‌كه‌م و نایشارمه‌وه‌، لای ئافره‌تیش هه‌مان شته‌.
هیچ پیاوێك له‌ كۆمه‌ڵگه‌ی ئێمه‌دا ئه‌م ته‌سه‌ووڕه‌ی (ئه‌م حه‌قیقه‌ته‌ی) پێ قبووڵ ناكرێ.
ئه‌مه‌ش ئه‌وه‌ به‌ده‌رده‌خا، كه‌ چۆن پیاو ئافره‌ت به‌ ئامانجی حه‌زی سێكسی خۆی ده‌زانێ (به‌ڵام ئه‌م ئامانجه‌ بۆ ئافره‌ت قبووڵ ناكا، واته‌ ناهێڵێ ئه‌و ئامانجی حه‌زی سێكسی ئافره‌ت بێ.
لێره‌وه‌ ئافره‌ت بۆ پیاو هه‌م ئامانجه‌ و هه‌م ئامراز).
ئێمه‌ هه‌موومان ڕۆژانه‌ لێره‌ و له‌وێ ده‌بیستین، كه‌ پیاوه‌كان له‌ نێوان خۆیاندا (هه‌ندێك جار به‌ شێوازی گاڵته‌) به‌ یه‌كدی ده‌ڵێن: ((نایكه‌یته‌ دوو؟…))، واته‌ دووه‌مین ژن ناهێنی؟ هه‌ڵبه‌ت ئه‌مه‌ به‌ مه‌به‌ست و پاڵنه‌ره‌ سێكسییه‌كه‌وه‌ ده‌گوترێ.
واته‌ له‌پشت ئه‌م قسه‌یه‌، ‌پاڵنه‌ری سێكس هه‌یه‌.
خۆ له‌ به‌هه‌شتیشدا (به‌ تایبه‌تیش به‌ مه‌فهوومه‌ ئیسلامییه‌كه‌ی) نیعمه‌تی كاری سێكسی ته‌نها به‌شی پیاوانه‌، ئافره‌ت هیچ حیسابێكی بۆ ناكرێ (ئه‌ی باشه‌ بۆ حه‌فتا حۆری پیاویش بۆ ئافره‌ته‌كان دیاری نه‌كراوه‌؟ چووزانم!
یان هه‌ر ناوێكی دیكه‌ی هه‌بوایه‌).
لێره‌وه‌ ئافره‌ت به‌شێكه‌ له‌ موڵكی ئاره‌زووی سێكسی پیاو؛ هه‌روه‌ك چۆن به‌شێكی كۆیله‌ و ملكه‌چپێكراویشه‌ له‌ ئیراده‌ و له‌ ده‌سه‌ڵاتی پیاو.
