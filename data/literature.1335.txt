 (هاوڕێی بەرێزم  ئارام  كاكەی فەلاح  لە ئیمێلێكدا بۆی نوسیوم  هەموو چیرۆك  نوسینێكم  دوو كیلۆ كەم دەكەم، وەها  بڕوات پڕ مشتێكم دەمێنێتەوە...ئەم نوسینە درێژكراوەی ئەو وتەیەی ئەوە)
 هەندێ جار دەڵێی لەشاخێكی بەرزەوە فڕێ دەدرێمە خوارەوە، لەجیاتی ئەوەی كە هەست بەوە بكەم هەموو گیانم دەشكێت كەچی هەست بەوەدەكەم شتێكی تازە لەرۆحمەوە دەیەوێت دەربێت، شتێكی تازەی وەها كە ئەو هەستەم لەلا دروستدەكات من سەر بەمەملەكەت و دونیایەكی دیكەم، سەر بەم مەملەكەت و دونیا جەنجاڵە نیم.
نوسینی چیرۆك ئازارێكی سەختە، هەندێ جار بیری ئەو ئازارە دەكەم و بەدوایدا وێڵم، هەندێ جاریش حەزناكەم بەو ئازارەدا تێپەڕبم و حەزم لەوەیە ئەو ئازارەم نەبێت و هەڵبێم.
من دەمەوێت چی بنوسمەوە؟ باس لەچی دەكەم؟ كەسێك كەساڵانێكی دواتر ئەو كاتەی بومەتە خۆڵەمێشی رۆژگار چی لەمن تێدەگات؟.
رۆژگارێكی درێژ بیرم لەنوسین و نەنوسین دەكردەوە، شەوانێكی زۆر هەرچیم دەنوسی دەمدڕی و بێ ئومێدی و بێهودەییەكی زۆر دایدەگرتم.
نوسین لەنێوان ئومێد و نا ئومێدیدا تەنها مەگەر ئەوانە لێی تێبگەن كە میوانێكی هەمیشەیی نێوان ئەو دووانەن..
 من نەخۆشم، نەخۆشی نوسین،نەخۆشی بەر شاشەی كۆمپیوتەرەكەم، نەخۆشی سەر وەرەقەی سپی..ئەو وەرەقانەی كە زۆربەی جار بێ ئەوەی تەنانەت دێڕێكیش بنوسمەوە رەشی دەكەمەوە...
 نازانم لە كوێوە بنوسم...لە كوێوە دەست پێ بكەم..وەك چۆن ناشزانم لە كوێوە واز بهێنم و لەكوێشەوە دواهەمین خاڵ دابنێم.
من نازانم باسی چیدەكەم، وەك چۆن نازانم چیش دەنوسم، تەنها شتێك كە بزانم ئەوەیە ژیانی من بێ چیرۆك ، بێ نوسینەوەی چیرۆك ژیانێكی بێ هودە و پوچە..
