كاتژمێر 10ی‌ سه‌رله‌به‌یانی‌ ئه‌مڕۆ سێشه‌ممه‌، 22ی‌ ئه‌یلولی 2015، به‌ ئاماده‌بوونی‌ به‌رپرسانی‌ حكومی ‌‌و نوێنه‌رانی‌ ئه‌نجومه‌نه‌ هه‌ڵبژێردراوه‌كان‌و نوێنه‌رانی‌ كه‌سوكاری‌ قوربانیان، به‌ڕێوه‌به‌رایه‌تی‌ گشتی‌ چاودێریی‌‌و گه‌شه‌پێدانی‌ كۆمه‌لایه‌تی‌ له‌پارێزگای‌ سلێمانی‌‌ بۆنه‌یه‌كی‌ هاوخه‌می‌ بۆ قوربانیانی‌ رێگه‌ی‌ هه‌نده‌ران به‌ڕێوه‌برد.
له‌ مه‌راسیمه‌كه‌دا هه‌ریه‌كه‌ له‌ عومه‌ر گوڵپی‌ به‌ڕێوه‌به‌ری‌ گشتی‌ چاودێریی‌‌و گه‌شه‌پێدانی‌ كۆمه‌ڵایه‌تی‌ له‌پارێزگای‌ سلێمانی ‌‌و هه‌ڤاڵ ئه‌بوبه‌كر سه‌رۆكی‌ ئه‌نجومه‌نی‌ پارێزگای‌ سلێمانی ‌‌و گه‌شه‌ دارا حه‌فید سه‌رۆكی‌ لیژنه‌ی‌ كاروباری‌ كۆمه‌ڵایه‌تی‌ له‌ په‌رله‌مانی‌ كوردستان‌و سه‌ردار قادر جێگری‌ پارێزگاری‌ سلێمانی‌‌و رێزان شێخ دلێر ئه‌ندامی‌ ئه‌نجومه‌نی‌ نوێنه‌رانی‌ عیراق‌و نوێنه‌ری‌ كه‌س‌و كاری‌ قوربانیان‌و نوێنه‌ری‌ یه‌كێتی‌ زانایان وتاریان‌ پێشكه‌شكرد.
هه‌ر یه‌كه‌ له‌و ئاماده‌بووانه‌ له‌ وته‌كانیاندا سه‌ره‌ڕای‌ هاوخه‌می‌ بۆ كه‌سوكاری‌ قوربانیان، جه‌ختیان له‌ چاره‌سه‌ری‌ به‌په‌له‌ كرده‌وه‌ كه‌ خۆی‌ له‌ به‌دیهێنانی‌ دادگه‌ری‌‌و دابینكردن‌و باشكردنی‌ ژیانی‌ هاووڵاتیاندا ده‌بێنێته‌وه‌، تا سنورێك بۆ كۆچی‌ هاووڵاتیان به‌تایبه‌ت گه‌نجان دابنرێت.
