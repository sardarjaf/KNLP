لەجێگایەکد چوار حزبەکە دەبوو بوەستن و چیتر بیر لەپاشەکشە پێکردنی پارتی نەکەوە.
چونکە لەڕووی لۆژیکیەوە تخوبی پاشەکشە پێکردنی پارتی و یەکێتی( وەکو دوو هێزی ناسروشتی) کەخاوەنی ئەرز و ئەمن و هێز و حزبۆکڕاتیەتێکی تایبەتن، لانیکەم لەم قۆناغەدا،پاشەکشەپێکردنێکی سنوردا و ڕێژەییە.
نادیدەگرتنی ئەو فاکتە، خەرمانی دەستکەوتەکانی شەقامی لە۱۷ی شوباتدا سوتاند، کەچی هەمدیس لەقەیرانی سەرۆکایەتیدا، هەمان نادیدەگرتن روویدایەوە بەڵام لەفۆڕمێکی جیاوازدا.جیاوازیەکەش لەوەدابو، کەئەمجارەیان یەکێتی کەوتە ناو ڕیزبەندیە میللیە سەرهەڵداوەکەی شەقام و پارتی لەبەردەم هەڵکردنی زریانەکەدا، بەتەنیا مایەوە!
لێرەدا ئەو خەیاڵەی، کەلای وابوو مانەوەی پارتی بەتەنیا لەبەردەم زریانەکەدا، ئەگەری ئەوەی هەیە کەزریانەکە بیبات، هەڵەبوو.
چونکە وەکو زۆر جار ئاماژەمان پێداوە (مقەوماتی ئەرز و ئەمن و جوگرافیاو حزبۆکراتیەت) هەردەم لەکات و ساتی خۆیدا، ئامادەگی تایبەتیان بۆ پارتی و یەکێتی هەیە.
هەرواش بوو، خۆبینیمان چۆن لەساتێکی مێژوویدا، پارتی بەرگە ئاسینە تەقلیدیەکەی پۆشیەوە و شمشێری حزبۆکڕاتیەتێکی مێژوویی لەواقعی تازە رسکاوی پارلەمان لەکالان دەرهێنا و یەکەم گورزی مانەوەی خۆی، بێ سڵکردنەوە لەپارلەمان وەشاند و زریانەکەی وەستاند.
لێرەدا قسەلەسەر ڕەوایەتی یان ناڕەوایەتی ئەو ئەکشنە سیاسیانە نیە کەڕوویاندا (چونکە لەملا سوتاندنی بارەگا و لەولا پەکخستنی دامەزراوە دیموکراسیەکانی وەکو پارلەمان و حکومەت، ئەکشنگەلێکی بێ پاساون ) بەڵام ئەگەر ٤ چوار حزبەکە، لۆژیکانە و راسگۆیانە، لەناو خۆیان و لەگەڵ پارتیشدا مامەڵەیان کردبوایە، ئەوا هەرگیز گۆڕان بەتەنیا نەدەکەوتە بەر شمشێری تۆڵەستاندنەوە و پارتی هەرگیز ئاوا دێوی ناو هەناوی حزبۆکراتیەتی خۆی، بەتەنیا بەرنەئەدایە گیانی ئەو بزووتنەویە!
لەراستیدا هەتا ئێرە و بەگرنگی نەدان (بەرەوایەتی قانونی) و (بەقوربانیدان بەناوبانکی دێمکڕاسی ئەزموونە کوردیەکە) پارتی براوەیە، چونکە وێڕای ئەوەی بەهێزەوە زریانەکەی ڕاگرت، توانیشی شاباڵی جەستەی ریزبەندیە نوێیەکەش کەگۆڕانە لەجەستە چوار قۆڵیەکە دابڕ بکات.
بەڵام دیسان گرنگە پارتیش سەرکەوتنی خۆی و پاشەکشەپێکردنی گۆڕان و بێدەنگ پێکردنی سێ حزبەکەیتر، لەخۆبایی نەکات و هەڵە زەقەکانی خۆی بەهەڵەی قورستر دانەپۆشێت و زیادەڕۆیی نەکات لەپەرچەکردارداو دۆخەکە نۆڕمالیزە بکاتەوە.
چونکە لێرەوە پارتی لەخواردنی سێوی چوارەمدایە، کەبەگوێرەی کەڵکو سودی ئابوری، سێوی چوارەم ژەهرە!
