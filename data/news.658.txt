وەزارەتی پەروەردە توانی دەست بەسەر كۆمەڵێك ئامێردا بگرێ كە بۆ قۆپیە (غەش)ـكردن بگرێت، كە لەكاتی ئەنجامدانی هەردوو تاقیكردنەوەی پۆلی دوانزەیەمی ئامادەیی و تاقیكردنەوەی نیشتمانی پۆلی نۆیەمی بنەڕەتی لەسەر ئاستی هەرێمی كوردستان بەكاردەهێنران.
لەگەڵ دەستپێكردنی ئەزموونە گشتییەكانی كۆتایی ساڵی پۆلی دوانزەیەمی ئامادەیی و تاقیكردنەوەی نیشتمانی پۆلی نۆیەمی بنەڕەتی لەسەر ئاستی هەرێمی كوردستان، توانرا دەست بەسەر كۆمەڵێك ئامێردا بگیردرێت كە بۆ قۆپیە (غەش)ـكردن بە كار دەهێنران.
سەرەڕای هەوڵەكانی وەزارەت، دیاردەی غەشكردن بە رێگەی جیاواز لە چەندین ساڵی رابردوو تا ئێستا درێژەی هەیە و لە تاقیكردنەوەكاندا بە مەبەستی بەدەستهێنانی نمرە پەنا بۆ ئەم كارە نەشیاوە دەبرێت.
ئەم دیاردەیە لەتمەیەكی گەورە لە ڕەهەندی زانستی و پەروەردەیی دەدات و ناهاوسەنگی دروست دەكات لە بنیادتنانەوەی كۆمەڵگە و دروستكردنی تاكی تەندروست و ئۆمێدبەخۆبوو لە پێشكەوتنی نیشتمانەكەماندا.
هەر بۆ ئەم مەبەستەیش، ئەم ساڵ جگە لە دەركردنی چەندین ڕێنمایی تایبەت بۆ چاودێریكردنی هۆڵەكانی تاقیكردنەوە، سەرجەم بەڕێوەبەرایەتییەكانی پەیوەندیدار بە وەزارەتی پەروەردە لە پارێزگا و قەزا و ناحیەكان ئاگادار كراونەتەوە تا بە هاوكاری و هەماهەنگی هێزەكانی ناوخۆ و دەزگاكانی ئاسایش، ڕێوشوێنی باشتر و توندتر بگیردرێتە بەر لە پێناو بەرژەوەندی قوتابیان و خوێندكاران.
سوپاسگوزارانە، بە هەوڵی مامۆستایانی چاودێر و بەڕێوەبەرانی خۆشەویست و هێزەكان و هاووڵاتیانی خەمخۆر، توانرا زۆرێك لەوانەی كە هەوڵی غەشكردن دەدەن و ئەوانەیش كە هاوكار و هاودەستیان بوون، بخرێنە بەر لێكۆڵینەوەی یاسایی توند و لەگەڵ دەركەوتنی دەرەنجامەكان ئەوانەی سەر بە وەزارەتی پەروەردەن و هاوكاریی غەشكەران بوون، توندترین سزا دەدرێن و لە سنووری وەزارەتی پەروەردەیش دوور دەخرێنەوە و لە لایەكی دیكەیشەوە ئەو قوتابی و خوێندكارانەی كە پەنایان بۆ غەشكردن بردبێت، سەرجەم وانەكانیان بە كەوتوو بۆ هەژمار دەكرێت.
بۆیە سەرجەم قوتابیان و خوێندكاران و خانەوادە بەڕێزەكانیان، دڵنیا دەكەینەوە كە بەردەوام دەبین لەسەر بنبڕكردنی ئەم دیاردە ناشارستانییە و ناهێڵین هیچ كەس بێ ماندووبوون و وەرگرتنی زانست و زانیاری و بە غەش،‌ شەونخونی و ماندووبوونی قوتابی و خوێندكارانی دەرسخوێن و خەخمۆر بۆ فێربوون، بە فیڕۆ بدات.
لە كۆتاییدا سوپاسی خۆمان ئاراستەی هێزەكانی وەزارەتی ناوخۆ و دەزگاكانی ئاسایش دەكەین كە ڕێگر بوون لە بوونی هەر ڕووداوێكی نەخوازراو و سوپاسی سەرجەم ئەو دڵسۆزانە دەكەین كە لە ‌ڕێگەی جیاوازەوە زانیاری پێویستیان بە مەبەستی كۆنتڕۆڵكردنی ئەم دیاردە نەشیاوە ئاراستە كردووین و بە هەوڵی ئەو بەڕێزانە نەبواینە ئاسان نەبوو دەست بگیردرێت بەسەر ئەو ئامێرانەی كە بۆ غەش بە كار دەهێنران.
