مرۆڤــ وه‌كو تاكه‌كه‌س ئافریده‌بوویه‌كه‌ دابه‌شبوو له‌ نێوان حه‌زو ئاره‌زووه‌ تاكه‌كه‌سیه‌كانی خۆیی‌و ئه‌و یاساو رێساو سنووربه‌نده‌ نه‌ریتی‌و كۆمه‌ڵایه‌تیانه‌ی‌ كه‌ به‌ گشتی له‌ نێو كۆمه‌ڵگه‌ی‌ مرۆڤایه‌تی‌و به‌ تایبه‌تیش له‌ نێو ژینگه‌ كۆمه‌ڵایه‌تییه‌ تایبه‌تییه‌كه‌ی خۆیدا هه‌ن.
ئه‌وه‌ی یه‌كه‌میان ئه‌گه‌ر بگه‌ڕێینه‌وه‌ بۆ تیۆری ده‌روونشیكاری فرۆید ئه‌وا ده‌توانین بڵێین غه‌ریزه‌ ئاژه‌ڵییه‌كانی مرۆڤــ كۆنترۆڵی كردووه‌و ته‌حه‌كومی پێوه‌ ده‌كات.
ئه‌وی دووه‌میشیان له‌ روانگه‌ی‌ ویژدان یان ئیلتیزامكردن به‌ واقیعه‌وه‌ سه‌یر ده‌كرێت.
هاوشانیی له‌ نێوان ئه‌م دوو ئاسته‌دا جۆرێك له‌ هاوسه‌نگی له‌ بوونی تاكه‌كه‌سی مرۆڤدا درووست ده‌كات.
هه‌روه‌كو به‌ پێچه‌وانه‌شه‌وه‌ هه‌ر ناهاوسه‌نگییه‌ك ناهاوسه‌نگی له‌ كه‌سێتی تاكه‌كه‌سدا درووست ده‌كات.
به‌ تایبه‌تیش ئه‌گه‌ر غه‌ریزه‌ ئاژه‌ڵیه‌كانی مرۆڤـ باڵاده‌ست بن ئه‌وا به‌ جۆرێك له‌ جۆره‌كان ئه‌و تاكه‌كه‌سه‌ ده‌گاته‌ بارێكی ئه‌وتۆ كه‌ كه‌سێتییه‌كی غه‌ریب یان سه‌یر یان به‌ده‌ر له‌ باری ئاسایی نێو كۆمه‌ڵگه‌ی بۆ درووست ده‌بێت.
له‌ رووی ده‌روونیه‌وه‌ هه‌ندێ جار كه‌سه‌ نائاسایی یان ناهاوسه‌نگه‌كان كه‌سانی داهێنه‌ری جۆراو جۆریان لێده‌رده‌چێت به‌ تایبه‌تی له‌و بوارانه‌ی‌ كه‌ په‌یوه‌ندیان به‌ تواناو لێهاتوویی فیكری‌و هه‌ست‌و خه‌یاڵه‌وه‌ هه‌یه‌، به‌ڵام له‌و بوارانه‌ی‌ تردا كه‌ په‌یوه‌ندییان به‌ژیانی كۆمه‌ڵایه‌تی‌و به‌ بوونی ئه‌وانی ترو به‌ به‌ڕێوه‌بردنی بوارێك یان رووبه‌رێك له‌ خه‌ڵكه‌وه‌ هه‌یه‌ ناتوانن بوونی خۆیان بسه‌لمێنن له‌و رووبه‌ره‌دا، یان كه‌سێتییه‌كی مه‌عنه‌وی به‌هێز بۆ خۆیان درووست بكه‌ن، چونكه‌ ئه‌م جۆره‌ كه‌سانه‌ كه‌ له‌ دوو ئاراسته‌دا ده‌رده‌كه‌ون، زیاتر كه‌سێتیه‌كی شه‌ڕه‌نگیز‌و له‌به‌رامبه‌ریشدا كه‌سێتییه‌كی به‌سه‌رخۆدا شكاوه‌ ده‌بێت، له‌ هه‌ردوو باره‌كه‌دا ناتوانن خۆیان له‌ كاریگه‌ری ئه‌و باره‌ ده‌روونی‌و مه‌عنه‌وییه‌ ده‌رباز بكه‌ن كه‌ زیاتر سیمای كه‌سێتیه‌كی تێكشكاوی هه‌یه‌.
ئه‌م باره‌ بۆ كۆی كۆمه‌ڵگه‌ی‌ مرۆڤایه‌تی جۆرێك له‌ هاوشێوه‌یی تێدایه‌ به‌ڵام بۆ كۆمه‌ڵگه‌یه‌كی وه‌كو كۆمه‌ڵگه‌ی‌ كوردی سه‌رباری ئه‌م باره‌ گشتییه‌، بارێكی تایبه‌تیش له‌ رووی كه‌سێتیه‌وه‌ ئاماده‌بوونی هه‌یه‌ ئه‌ویش باری تێكشكاندنی كه‌سێتی ئینسانی كورده‌ له‌ رووی سایكۆلۆجیای كۆمه‌ڵایه‌تی‌و له‌ رووی بوون‌و شووناسه‌وه‌.
كه‌ كۆبوونه‌وه‌ی ئه‌م دوو حاڵه‌ته‌ له‌ كه‌سێتی مرۆڤی كورددا وه‌كو یه‌كێك له‌ هۆكاره‌ سه‌ره‌كییه‌كانی زۆرینه‌ی‌ پشێویی‌و ئاژه‌وه‌ ناوخۆییه‌كانی كۆمه‌ڵگه‌ی‌ كوردی سه‌یر ده‌كرێت.
واته‌ مرۆڤی كورد له‌به‌ر هه‌ستكردنێكی خنكێنه‌ر به‌ لاوازبوونی كه‌سێتی خۆی به‌رده‌وام ده‌یه‌وێت ئه‌و گرێی هه‌ست به‌ كه‌می كردنه‌ی‌ پڕبكاته‌وه‌ كه‌ ئه‌وه‌ش یان له‌سه‌ر حیسابی كه‌سانی تر ده‌بێت یان ته‌نانه‌ت له‌سه‌ر بنه‌مای به‌خشینه‌وه‌ی‌ شكسته‌ كه‌سیه‌كانی خۆی به‌سه‌ر ئه‌وانی تردا ده‌بێت.
هه‌ر ئه‌مه‌ش هۆكاری سه‌ره‌كیه‌ بۆ ئه‌وه‌ی‌ كه‌ مرۆڤی كورد وه‌كو تاكه‌كه‌س نه‌توانێت له‌سه‌ر پێی خۆی رابووه‌ستێت.
ئایا كاریگه‌ری ئه‌م بونیاده‌ كه‌سیه‌ی مرۆڤی كوردی كه‌ سیمایه‌كی تا ئه‌ندازه‌یه‌ك گشتیشی هه‌یه‌ چیه‌ له‌ بواری حیزبایه‌تی‌و ئیداری‌و سیاسی‌و رووناكبیری‌و كۆمه‌ڵایه‌تی‌و ئابووریدا؟ ئه‌ی‌ داخۆ ئه‌م باری كه‌سێتیه‌ چی رۆڵ‌و كاریگه‌رییه‌كی هه‌یه‌ له‌سه‌ر ئه‌و بنه‌مای رق‌و كینه‌و لێك تێنه‌گه‌یشتن‌و یه‌كتر قبوڵنه‌كردن‌و ته‌خوین كردن‌و ئیتیهامات به‌خشینه‌وه‌یه‌ی كه‌ به‌گشتی له‌ كۆمه‌ڵگه‌ی‌ كوردیدا هه‌یه‌و له‌لای نوخبه‌ی‌ سیاسیش زۆر دیارو به‌ربڵاوه‌؟
ئه‌وه‌ ئاشكرایه‌ كه‌ ئیداره‌ی باش‌و سیاسه‌تی باش‌و حكومه‌تی باش ته‌نانه‌ت شۆڕش‌و راپه‌ڕینی باشیش ته‌نیا له‌و كۆمه‌ڵگه‌یانه‌دا درووست ده‌بن‌و پێكدین كه‌ كۆمه‌ڵگه‌ به‌ هه‌موو ئاسته‌كانییه‌وه‌ كرابێته‌ كۆمه‌ڵگه‌یه‌كی دامه‌زراوه‌یی.
له‌بارێكی وه‌هاشدا رۆڵی تاكه‌كه‌س ئه‌و ده‌ورو كاریگه‌رییه‌ی‌ نامێنێت، چونكه‌ له‌و باره‌دا تاكه‌كه‌س ده‌بێته‌ به‌شێك له‌ دامه‌زراوه‌كه‌و به‌رنامه‌و سیاسه‌تی به‌ڕێوه‌بردنی ئه‌و دامه‌زراوه‌و یاساكانی جێبه‌جێ ده‌كات، به‌ پێچه‌وانه‌شه‌وه‌ هه‌ر لادانێك له‌ یاساو رێسای ئه‌و دامه‌زراوه‌یه‌ ده‌بێته‌ شتێكی ناجۆرو ئه‌و تاكه‌كه‌سه‌ ده‌خاته‌ به‌رده‌م دوو حاڵه‌ت یان راهاتن بۆ ئه‌و بارودۆخه‌ یان فرَێدانی ئه‌و تاكه‌كه‌سه‌ بۆ ده‌ره‌وه‌ی‌ ئه‌و دامه‌زراوه‌.
له‌و كۆمه‌ڵگایانه‌دا كه‌ عه‌قڵی دامه‌زراوه‌یی درووست نه‌بووه‌و كۆمه‌ڵگه‌ به‌ گشتی نه‌بووه‌ته‌ كۆمه‌ڵگه‌یه‌كی دامه‌زراوه‌یی ئه‌وا به‌رده‌وام رۆڵی تاكه‌كه‌س‌و عه‌قڵی تاكه‌كه‌س كه‌ هه‌ردووكیان به‌رهه‌می عه‌قڵی تاكه‌كه‌سن به‌جۆرێك ده‌بێت كه‌ رۆڵ و عه‌قڵی كۆمه‌ڵگه‌ پاسیڤ ده‌كات‌و به‌ میزاج‌و تێڕوانینی تاكه‌كه‌س هه‌موو شته‌كان به‌ڕێوه‌ده‌چن.
وه‌كو پێشتریش گوتمان ئه‌گه‌ر تاكه‌كه‌س له‌ پێگه‌یه‌كی ئاسایی به‌ڕێوه‌بردندا بێت ئه‌وا ئه‌و ده‌ورو كاریگه‌رییه‌ی نابێت یان ئه‌گه‌ر كه‌سێكی ئاسایی نێو كۆمه‌ڵگه‌ بێت دیسان ناتوانێت كار له‌ره‌وتی ژیانی گشتی‌و ته‌قس‌و میزاج‌و ته‌ناته‌ هه‌ستی كۆمه‌ڵایه‌تی‌و سۆزو هه‌ڵچوونی خه‌ڵك بكات، به‌ڵام ئه‌گه‌ر ئه‌م تاكه‌كه‌سه‌ نائاساییه‌ له‌ كۆمه‌ڵگه‌كانی وه‌كو ئێمه‌دا كه‌ كۆمه‌ڵگه‌ی‌ پاشكه‌وتوو نادامه‌زراوه‌ین له‌ پێگه‌ی‌ باڵای كۆمه‌ڵایه‌تی، سیاسی، ئیداری حیزبیدا... بێت ئه‌وا ده‌شێ رۆرڵی نه‌رێنی كاریگه‌ر ببینێت‌و سه‌رئه‌نجامیش بتوانێت كۆمه‌ڵگه‌ به‌ ئاراسته‌ی‌ پشێویی‌و ئاژاوه‌و فه‌وزای كۆمه‌ڵایه‌تیدا ببات.
ئه‌گه‌ر سه‌یری كه‌سێكی وه‌كو سه‌دام حسێن بكه‌ین له‌ مێژوودا، ئه‌وا ده‌زانین كه‌ چ پاشخانێكی خێزانی‌و په‌روه‌رده‌یی ناڕێك‌و خراپی هه‌بووه‌ به‌ جۆرێك كه‌ ئه‌و پاشخانه‌ لاوازه‌ی‌ خێزانی‌و شێوازی په‌روه‌رده‌كردن‌و به‌و هۆیه‌شه‌وه‌ درووستبوونی گرێی هه‌ست به‌كه‌میكردن له‌ پێكهاته‌ی‌ كه‌سێتی ئه‌ودا وایلێكردووه‌ كه‌ به‌رده‌وام به‌ دوای پڕكردنه‌وه‌ی‌ ئه‌و باری هه‌ست به‌كه‌می كردنه‌یدا بێت.
ره‌نگه‌ به‌هه‌ڵه‌دا نه‌چووبین كه‌ ئه‌گه‌ر پێمان وابێت ده‌ستدانه‌ سیاسه‌ت‌و حیزبایه‌تیش هه‌ر له‌ پێناوی تێركردنی باری ده‌روونی تێكشكاو و بۆ پڕكردنه‌وه‌ی‌ ئه‌و هه‌ست به‌كه‌میكردنه‌ بووه‌.
وه‌كو
پێشتریش گوتمان ئه‌م جۆره‌ كه‌سانه‌ی‌ كه‌ گرێی هه‌ست به‌ كه‌میكردنیان هه‌یه‌ چونكه‌ گه‌ڕان به‌ دوای پڕكردنه‌وه‌ی‌ ئه‌و باری هه‌ست به‌ كه‌مێتی كردنه‌دا گه‌یاندوونی به‌و ئاسته‌، به‌و جۆره‌ ده‌ڕوانن كه‌ ده‌بێ هه‌موو شتێك بكه‌ن له‌ پێناوی ئه‌وه‌دا كه‌ بگه‌نه‌ ئاستێك له‌سه‌ره‌وه‌و به‌ بۆچوونی خۆیان له‌به‌رزاییه‌وه‌ سه‌یری كۆمه‌ڵگه‌و ده‌وروبه‌ریان بكه‌ن بۆ ئه‌وه‌ی‌ له‌و پێگه‌یه‌وه‌ هه‌ست به‌ بوونی خۆیان‌و باڵاده‌ستی خۆیان بكه‌ن.
له‌ پیێناوی گه‌یشتن به‌و ئاسته‌، بێگومان هه‌موو رێگایه‌ك ده‌بڕن‌و نه‌ك پێ به‌خه‌ڵكی تریشدا ده‌نین به‌ڵكو هاوشانه‌كانی خۆیشیان ده‌كوژن‌و لاشه‌كانیان ده‌كه‌ن به‌سه‌نگه‌ر بۆ ئه‌وه‌ی‌ شه‌ڕی هه‌نگاوی داهاتووی خۆیانیان له‌پاڵدا بكه‌ن.
هه‌روه‌ك ئه‌م جۆره‌ كه‌سانه‌ ته‌نانه‌ت له‌و كاته‌شدا كه‌ ده‌گه‌نه‌ به‌رزترین ئاست، هێشتا له‌ بوون‌و پێگه‌ی‌ خۆیان دڵنیا نین، بۆیه‌ گومان له‌هه‌ر كه‌س‌و هه‌ر هێزێك بكه‌ن له‌ ده‌وروی خۆیان له‌ناوی ده‌به‌ن.
یان ته‌نانه‌ت نایانه‌وێت چاویان به‌و كه‌سانه‌ش بكه‌وێت كه‌ ئاگاداری رابردووی خراپ یان پڕ له‌شكست‌و لاوازی ئه‌وانن.
هه‌ربۆیه‌ زۆرجار ده‌بینرێت تاكه‌ ده‌سه‌ڵاتداره‌كانی كه‌ به‌م جۆرره‌ هاتوون قه‌لاچۆی ده‌وروبه‌ره‌كانی خۆیان ده‌كه‌ن به‌ تایبه‌تی ئه‌وانه‌ی‌ كه‌ ده‌شێ له‌ رابردووی شكستدا لێیانه‌وه‌ نزیك بووبن.
بۆ نموونه‌ سه‌دام حسێن له‌بری پاداشتدانه‌وه‌ی‌ ئه‌و كه‌سانه‌ی‌ كه‌ سه‌رده‌می منداڵی‌و گه‌نجێتی لێیه‌وه‌ نزیكبوون‌و ئاگاداری مێژووی‌ ترسناكی ئه‌و قۆناغه‌ی ئه‌و بوون، كه‌میان به‌سه‌لامه‌تی ده‌رچوون مه‌گه‌ر ئه‌وانه‌یان كه‌ له‌ ترسی ئه‌و دوركه‌وتوونه‌ته‌وه‌.
مه‌به‌ستمان له‌م قسانه‌ ئه‌وه‌یه‌ كه‌ كه‌سانێك رابردوویه‌كی پڕ له‌شكست‌و پڕ له‌ گرێی هه‌ست به‌كه‌میكردنیان هه‌بێت، ناتوانن له‌ ئاستی به‌رپرسیارێتیدا له‌ كاریگه‌رییه‌كانی ئه‌و گرێ‌و هه‌ستبه‌كه‌میكردنانه‌ رزگاریان بێت.
هه‌ربۆیه‌ ئه‌م جۆره‌ كه‌سانه‌ له‌ هه‌ر ئاستێكدابن ناتوانن نه‌دان به‌ بوونی كه‌سی تردا بنین نه‌ راوبۆچوونی كه‌سی تر قبوڵ بكه‌ن نه‌ بڕوایان به‌ ئازادی‌و بوونی ئه‌وانی تر هه‌بێت، نه‌ ده‌توانن پاڵپشتی ئازادی‌و دیموكراسی‌و مافی ئه‌وانی تر بكه‌ن.
ئه‌م جۆره‌ كه‌سانه‌ له‌هه‌ر پێگه‌یه‌كیشدا بن به‌رده‌وام هه‌موو شتێك ده‌كه‌ن له‌ پێناوی مانه‌وه‌و زیاتر چه‌سپاندنی ده‌سه‌ڵاتی خۆیاندا چونكه‌ هه‌ر لاوازبوونێك له‌ پێگه‌و ده‌سه‌ڵاتیاندا وه‌ها لێكده‌ده‌نه‌وه‌ كه‌ گه‌ڕانه‌وه‌یانه‌ بۆ سه‌ره‌تاو بۆ نێو ئه‌و ئازارو ژانی هه‌ست به‌ كه‌میكردنه‌ی كه‌ له‌ رابردوودا بینیوویانه‌.
ئه‌وه‌ی‌ له‌ بارودۆخی سیاسی‌و ئیداری كوردستاندا ده‌بینرێت‌و، ئه‌و جۆره‌ پشێوی سیاسییه‌ی‌ كه‌ زیاتر له‌په‌نجا ساڵه‌ نوخبه‌ی‌ سیاسی كوردی كۆمه‌ڵگه‌ی‌ كوردییان پێوه‌ گیرۆده‌ كردووه‌ به‌شێكی دیاری به‌رهه‌می ئه‌و گرێی هه‌ست به‌ كه‌میكردنه‌یه‌ كه‌ به‌شێكی دیار له‌و نوخبه‌یه‌ له‌ منداڵیه‌وه‌ تاكو ئێستاش به‌ده‌ستیه‌وه‌ ده‌ناڵێنن.
ئه‌و گرێی هه‌ست به‌ كه‌میكردنه‌ش له‌ نێو واقیعی سیاسی‌و حیزبایه‌تی كوردیدا جۆرێك له‌ نوخبه‌یه‌كی سیاسی تووندو شه‌ڕه‌نگێزو برسی‌و تینووی به‌رهه‌م هێناوه‌ كه‌ به‌ ئاسانی ناگه‌نه‌ ئاستی تێربوون و پڕكردنه‌وه‌ی‌ كه‌موكورتییه‌كانی رابردوویان.
شه‌ڕی به‌رده‌وامی نێوان براكان له‌ كوردستانداو كوشتن‌و بڕین‌و به‌گژیه‌كدا كردنی كۆمه‌ڵگه‌ی‌ كوردی له‌ رابردووه‌وه‌ بۆ ئێستا له‌ پێناوی پڕكردنه‌وه‌ی‌ ئه‌و بۆشاییانه‌دایه‌ كه‌ له‌ كه‌سێتی به‌شێكی دیار له‌ نوخبه‌ی سیاسی كوردیدا هه‌یه‌.
ته‌نانه‌ت یه‌كێك له‌ هۆكاره‌كانی گه‌نده‌ڵی‌و دزیكردن‌و یاریكردن به‌ سامانی گشتی وه‌رگرتنی موچه‌ی‌ مفت و خانه‌نشینی مفت به‌بێ كاركردن له‌ كوردستاندا دیسان ده‌رهاوێشته‌ی ئه‌و پاشخانه‌ لاوازه‌ی‌ نوخبه‌ی‌ سیاسی‌و ئیداری كوردییه‌.
بۆیه‌ من پێموایه‌ پشێویی‌و فه‌وزاو هه‌ڵچوون له‌ كوردستان كۆتایی نایه‌ت هه‌تا كوردستان نه‌گوازرێته‌وه‌ بۆ كۆمه‌ڵگه‌یه‌كی دامه‌زراوه‌یی كه‌ له‌ بری ده‌وروكاریگه‌ری تاكه‌كانی ئه‌م نوخبه‌ سیاسیه‌ی كه‌ ده‌یان گرێی هه‌ست به‌ كه‌میكردنی هه‌یه‌، نوخبه‌ی‌ نوێی په‌روه‌رده‌بوو به‌ عه‌قڵ‌و كه‌لتووری نوێی هاوچه‌رخ‌و دوور له‌ كاریگه‌رییه‌ نێگه‌تیفه‌كانی رابردوو، نه‌یه‌ته‌ پێشه‌وه‌و ده‌سه‌ڵات نه‌كات.
واته‌ گواستنه‌وه‌ی‌ كوردستان بۆ ئاستێكی تر پێویستی به‌ عه‌قڵ‌و كاره‌كته‌ری نوێ‌و ده‌ربازبوون له‌ رۆڵی زۆرینه‌ی‌ ئه‌و نوخبه‌ سیاسیه‌ی‌ ئێستا هه‌یه‌ كه‌ به‌شێكی دیاریان گرێی هه‌ست به‌ كه‌میكردن هاوردوونیه‌تیه‌ ئه‌و بواره‌وه‌و به‌ ئاسانیش ئه‌و گرێیانه‌یان بۆ پڕناكرێته‌وه‌.
سه‌رئه‌نجام ده‌توانین بڵێن ئیداره‌ی‌ باش‌و حیزبی باش‌و بزووتنه‌وه‌ی‌ باش‌و حكومه‌تی باش كه‌سانێك درووستی ده‌كه‌ن‌و به‌ڕێوه‌ی‌ ده‌به‌ن كه‌ گرێی هه‌ست به‌ كه‌میكردنیان نه‌بێت.
