 منداڵانی باخچه‌ ، په‌پوله‌ جوان و ره‌نگینه‌كانی هاوڕێم،  ویستم ئه‌مجاره‌ به‌ دیارییه‌كی بچوك و ناسكه‌وه‌ هه‌روه‌كو خۆتان كه‌ بریتییه‌ له‌ كۆمه‌ڵێك چیرۆك بێمه‌وه‌ دیدارتان ..چیرۆكه‌كانیش هه‌روه‌كو منداڵانی باخچه‌ باشتر بڵێم هه‌روه‌كو خۆتان جوان و ناسكن و تایبه‌تمه‌ندی خۆیان هه‌یه‌ و هه‌موویان به‌ گۆرانی كۆتاییان دێت و دوو هاوڕێی جوان و نه‌شمیله‌ش له‌ ناو چیرۆكه‌كاندا حه‌زیان كرد ئه‌وانیش له‌ ڕێگه‌ی ئه‌و چیرۆكانه‌وه‌ بێن و سه‌ردانی باخچه‌كانی منداڵان بكه‌ن و گۆرانییان له‌گه‌ڵدا بڵێن و قاقا به‌ خۆشییه‌وه‌ پێبكه‌نن ..ده‌زانم ئێوه‌ش زۆر حه‌ز ده‌كه‌ن كه‌ بیانناسن كه‌ ئه‌وانیش (خرپن و نونو) ن .خرپن ورچێكی جوان و گوێڕایه‌ڵه‌ و نونویش بوكه‌شوشه‌یه‌كی نه‌شمیله‌ و قژ زه‌رد و چاوشینه‌ و حه‌زی له‌ یاری و هاوكاری كردنه‌..(خرپن ) ورچه‌كه‌ی (لاوان) ه‌ و (نونو) یش (بوكه‌شوشه‌ ) كه‌ی ( لیره‌ ) یه‌..ئه‌وان تازه‌ چونه‌ته‌ باخچه‌ و زۆر دڵیان به‌و دوو هاوڕێیه‌یان خۆشه‌ و خۆشیان هه‌رچه‌نده‌ خوشك و بران به‌ڵام هاوڕێ و هاوكاری یه‌كن..خونچه‌ بۆنخۆش و جوانه‌كان من دڵنیام مامۆستاكانتان زۆر به‌جوانی بۆتان ده‌خوێننه‌وه‌،ده‌ی ئێوه‌ش به‌باشی گوێیان لێبگرن  تا هه‌روه‌كو لیره‌ و لاوان هه‌ڵسوكه‌وت بكه‌ن ..وه‌كو ئه‌وان چۆن ورچ و بوكه‌شوشه‌كه‌یان ناونا ئێوه‌ش ئه‌گه‌ر بوكه‌شوشه‌ یان ورچ یان هه‌ر یارییه‌كی ترتان هه‌یه‌ ئاوا ناوێكی خۆشی لێبنێن و به‌ خۆشییه‌وه‌ یاری له‌گه‌ڵدا بكه‌ن.. هه‌میشه‌ له‌خۆشی و شادیدا بن و ژیانتان پڕ بێت له‌ خه‌نده‌ و پێكه‌نین.
(لیره‌ )بوكه‌شوشه‌یه‌كی زۆر جوانی هه‌بوو ، قژ  زه‌رد و چاو شین ..(لاوان ) یش ورچێكی خرپن...رۆژانه‌ یارییان پێ ده‌كردن و دوای ته‌واو بوونی یارییه‌كه‌یان ده‌یانخسته‌وه‌ جێگه‌ی خۆیان...(لیره‌ ) بوكه‌شوشه‌كه‌ی ناونابوو  (نونو )، (لاوان ) یش ورچه‌كه‌ی خۆی  ناونابوو (خرپن ) ..ئه‌وان زۆر دڵیان به‌( خرپن و نونو) خۆشبوو..رۆژێكیان له‌كاتی یاری كردن دا (نونو )كه‌وته‌ ژێر قاچی (خرپن) ه‌وه‌ ...(لیره‌ ) خه‌ریك بوو له‌( خرپن ) توڕه‌ ببێت..(لاوان ) ده‌ستی كرد به‌ پێكه‌نین و وتی (لیره‌) گیان ئێمه‌ هاوڕێین هه‌رگیز ئازاری یه‌كتر ناده‌ین و له‌ یه‌كتریش توڕه‌ نابین ..(خرپن و نونو ) یش وه‌كو ئێمه‌ هاوڕێن و هه‌ردووكیشیان هاوڕێی ئێمه‌ن ، ئیتر چۆن شتی وا ده‌كه‌یت...لیره‌ ته‌ماشایه‌كی لاوانی كردوو  وتی زۆر راسته‌ (لاوان ) گیان من بیرم چووبوو ..ده‌ی باپێكه‌وه‌ گۆرانییه‌كیان بۆ  بڵێین:
