ئه‌ندامێكی‌ په‌رله‌مانی‌ كوردستان له‌سه‌ر تاپۆكردنی‌ یاریگاكانی‌ هه‌ولێر و ده‌وروبه‌ری‌ له‌سه‌ر رێكخراوێكی‌ پارتی‌ دیموكراتی‌ كوردستان، سكاڵای‌ تۆماركرد و داواكاره‌ ئه‌و بڕیاره‌ هه‌ڵبوه‌شێنرێته‌وه‌ و داهاتی‌ ئه‌و ماوه‌یه‌ش له‌و رێكخراوه‌ وه‌ربگیرێته‌وه‌.
حكومه‌تی‌ هه‌رێمی‌ كوردستان له‌ 2006/6/22دا به‌ نووسراوی‌ ژماره‌ی‌ 7604 و به‌ ئیمزای‌ نوری‌ عوسمان، سه‌رۆكی‌ دیوان، سه‌رجه‌م یاریگاكانی ناو هه‌ولێر و ده‌ره‌وه‌ی هه‌ولێری‌ كردووه‌ به‌ ناوی‌ یه‌كێتی‌ لاوانی‌ دیموكراتی‌ كوردستان كه‌ رێكخراوێكی‌ پارتی‌ دیموكراتی‌ كوردستانه‌.
ئه‌مڕۆ سۆران عومه‌ر ئه‌ندامی‌ په‌رله‌مانی‌ كوردستان له‌سه‌ر فراكسیۆنی‌ كۆمه‌ڵی‌ ئیسلامی‌ سكاڵای‌ تۆماركرد و داوای هه‌ڵوه‌شاندنه‌وه‌ی‌ ئه‌و بڕیاره‌ و وه‌رگرتنه‌وه‌ی‌ داهاتی‌ ئه‌و چه‌ند ساڵه‌ی‌ له‌و رێكخراوه‌ حزبییه‌ كردووه‌.
له‌ سكاڵاكه‌ی‌ سۆران عومه‌ر كه‌ ئاراسته‌ی‌ سه‌رۆكایه‌تی‌ په‌رله‌مانی‌ كوردستان كراوه‌ و وێنه‌یه‌كی‌ ده‌ست خه‌ندان كه‌وتووه‌، هاتووه‌ "به‌پێی‌ نووسراوی‌ سه‌رۆكایه‌تی‌ ئه‌نجومه‌نی‌ وه‌زیران/ سه‌رۆكایه‌تی‌ دیوان/ لیژنه‌ی‌ باڵای‌ ته‌ملیك، به‌ ژماره‌ 7604 له‌ 2006/6/22 بڕیار داراوه‌ سه‌رجه‌م یاریگاكانی‌ كه‌ دروستكراون له‌ هه‌ولێر و ده‌وروبه‌ری‌ بكرێت به‌ ناوی‌ رێكخراوی‌ یه‌كێتی‌ لاوانی‌ دیموكراتی‌ كوردستان".
له‌ سكاڵاكه‌دا ئه‌و په‌رله‌مانتاره‌ رایگه‌یاندووه‌ كه‌ "ئه‌م یاریگایانه‌ له‌لایه‌ن حكومه‌ته‌وه‌ دروستكراوه‌ و موڵكی‌ گشتییه‌ بۆ وه‌رزش و سوودی‌ گه‌نجانه‌ لێی‌، به‌ڵام به‌و بڕیاره‌ كراون به‌ ناوی‌ رێكخراوێكی‌ حزبی‌ و داهاته‌كه‌ی‌ بۆ ئه‌وانه‌".
سۆران عومه‌ر ده‌ڵێت: "بۆیه‌ سكاڵا له‌سه‌ر ئه‌و بڕیاره‌ تۆمار ده‌كه‌م و داوام ئه‌وه‌یه‌ داواكاری‌ گشتی‌ رێوشوێنی‌ یاسایی بگرێته‌به‌ر بۆ ئوه‌رگرتنه‌وه‌ی‌ ئه‌و یاریگایانه‌ و داهاته‌كه‌ی‌ كه‌ له‌ ساڵی‌ 2006ه‌وه‌ وه‌رده‌گیرێت".
