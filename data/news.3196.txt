لەبارەی خانەنشینکردنی فەرمانبەرانی ھەرێمەوە پێشنیازێک ئاراستەی ئەنجومەنی وەزیرانی ھەرێم دەکرێت، سەرۆکی سەنتەری زانیاریی و لێکۆڵینەوەی ستراتیژی کوردستانیش ڕایدەگەیەنێت، لەئێستادا کەمکردنەوەی تەمەنی خانەنشینی بۆ ٥٨ ساڵ تاووتوێدەکرێت، ئاشکراشیدەکات، لەکاتی خانەنشین بونیاندا ژمارەیەک لەموچەکانیان بەسەریەکەوە پێدەدرێت لەگەڵ ئەژمارکردنی پێنج ساڵ خزمەت پێکەوە.
لەئێستادا بەگوێرەی یاسای خانەنششینی، فەرمانبەران لەتەمەنی ٦٣ ساڵی و خزمەتی ٢٥ ساڵ کارکردن خانەنشیندەکرێن، بەڵام بەھۆی زۆریی ژمارەی فەرمانبەرانەوە، حکومەتی ھەرێم لەھەوڵدایە بۆئەوەی تەمەنی خانەنشینی کەمبکاتەوە.
ئاراس خۆشناو سەرۆکی سەنتەری زانیاریی و لێکۆڵینەوەی ستراتیژیی کوردستان بە SNNی ڕاگەیاند، "پێشنیازمانکردوە، پێداچونەوە بەسیستمی خانەنشینی بکرێت و سیستمێکی ئارەزومەندانە پەیڕەوبکرێت، تا ھەرکەسێک ویستی خانەنشین بێت، کارەکانی بۆ جێبەجێبکرێت و بەبێ گرفت بتوانێت خۆی خانەنشین بکات".
وتیشی:"داواشمانکردوە لەبری ئەوەی لەتەمەنی ٦٣ ساڵی فەرمانبەر خانەنشین بکرێت، لەتەمەنی ٥٨ ساڵیدا خانەنشین بکرێت، ئەو داواکاریەش لەئێستادا تاوتوێدەکرێت".
ھەر پەیوەست بەکەمکردنەوەی تەمەنی خانەنشینی د.
ئاراس خۆشناو ڕونکردنەوەی زیاتریداو وتی:"ئەو پێنج ساڵەی دەمێنێتەوە داوامانکردوە حکومەت بەخزمەت بۆ فەرمانبەران ئەژماری بکات".
سەبارەت بەموچەکانیشیان، سەرۆکی سەنتەری زانیاریی و لێکۆڵینەوەی ستراتیژیی ئاشکرایکرد، ڕێژەیەکی دیاریکراو لەکۆی گشتی موچەکانیان پێدەدرێت، "بەڵام تائێستا لەسەر دیاریکردنی ئەو ڕێژەیە نەگەیشتوینەتە بڕیاری کۆتایی".
