برێت ماكورك نێردراوی تایبەتی باراك ئۆباما سەرۆكی ئەمریكا، پەیامێكی گەیاندە حەیدەر عەبادی سەرۆك وەزیرانی عیراق و تەئكیدی لەسەر رێزی ولایەتە یەكگرتووەكان بۆ سەروەریی عیراق كردەوە، ئاماژەی بەوەشكرد كە هەموو پشتیوانییەكی نێودەوڵەتی تەنیا لەژێر سەرپەرشتی حكومەتی فیدراڵدا دەبێت.
نوسینگەی حەیدەر عەبادی سەرۆك وەزیرانی عیراق لە بەیاننامەیەكدا رایگەیاند، عەبادی ئەمڕۆ چوار شەممە، پێشوازیی لە برێت ماكورك نێردراوی تایبەتی سەرۆكی ئەمریكا بۆ كاروباری هاوپەیمانی بەگژداچوونەوەی داعش كرد و لە كۆبوونەوەی نێوانیشیاندا، ستیوارت جۆنز باڵێوزی ئەمریكا لە بەغدا، ئامادە بوو.
هەر لە بەیاننامەكەدا هاتووە: "لە كۆبوونەوەكەدا، جەنگی دژ بە رێكخراو تیرۆریستی داعش و پشتیوانی و یارمەتییەكان بۆ عیراق لە بوارە سیاسی و ئەمنی و ئابورییەكان، لەگەڵ بارودۆخی ناوچەوكە، تاوتوێ‌ كران".
ماكورك لە كۆبوونەوەكەدا وەك بەیاننامەكە ئاماژەی پێكردووە، پشتیوانی تەواوەتی وڵاتەكەی بۆ عیراق لە جەنگی دژ بە داعش و رێزگرتن لە سەروەریی و یەكپارچەیی عیراق دووپاتكردەوە، جەختیشی لەسەر گرنگی سەرپەرشتی حكومەتی فیبدراڵ كردەوە بۆ یارمەتی و پشتوانییە نێودەوڵەتییەكان.
داگیركردنی ناوچەیەكی بەرین لەلایەن رێكخراوی تیرۆریستی داعش لە عیراق و سوریا، نیگەرانییەكی نێودەوڵەتی دروستكرد و لەبەرانبەر هەوڵی ئەو رێكخراوە تیرۆریستەش، هاوپەیمانییەكی نێودەوڵەتی لەدژی داعش بە سەرۆكایەتی واشنتۆن دروست بوو، تائێستاش ئەو هاوپەیمانییە، زۆرێك لە مۆڵگەكانی رێكخراوەكەی لە عیراق و سوریا بۆردومان كردووە و گورزی گورچكبڕی لە داعش وەشاندووە.
