بێگومان ئه‌وه‌ ئاشكرایه‌ كه‌ مێژووی‌ كۆنی كورد مێژوویه‌كی ته‌مومژاوییه‌و ئه‌وه‌شی له‌ باره‌ی‌ مێژووی‌ ئه‌م نه‌ته‌وه‌یه‌وه‌ نووسراوه‌ته‌وه‌ ئه‌وه‌یه‌ كه‌ ده‌ماو ده‌م ده‌گێڕدرێته‌وه‌و زیاتر شێوه‌ی‌ حیكایه‌ت و به‌سه‌رهاتی گوێ ئاگردانی وه‌رگرتووه‌.
ئه‌وه‌شی كه‌ سه‌باره‌ت به‌ مێژووی‌ نوێی ئه‌م كۆمه‌ڵگه‌یه‌ نووسراوه‌ بریتیه‌ له‌ مێژووی‌ سیاسی.
مێژووی‌ كۆمه‌ڵایه‌تی كه‌ به‌شێكی هه‌ره‌ گرنگ و پڕ بایه‌خه‌ له‌ مێژووی‌ نه‌ته‌وه‌و كۆمه‌ڵگه‌كاندا له‌ كه‌لتووری ئێستاو رابردووی ئێمه‌دا رووبه‌رێكی سڕاوه‌یه‌و تاكو ئێستا جگه‌ له‌ هه‌ندێ بۆچوون كه‌ ئه‌ویش سه‌لماندنی زۆر ئاسان نییه‌ نازانین مێژووی‌ په‌ره‌سه‌ندنی كۆمه‌وڵایه‌تی كۆمه‌ڵگه‌ی كوردی له‌ سه‌ره‌تای پێكهاتنی ئه‌م كۆمه‌ڵگه‌یه‌وه‌ چۆن بووه‌و به‌ چ قۆناغێكدا تێپه‌ڕیووه‌، ئه‌گه‌ر بتوانین وه‌كو كۆمه‌ڵگه‌ باسی كورده‌واری بكه‌ین به‌ تایبه‌تی بۆ رابردوویه‌كی دوور.
ئه‌وه‌شی له‌باره‌ی‌ مێژووی‌ كۆمه‌ڵگه‌ی كوردیه‌وه‌ نووسراوه‌ له‌ ئه‌نجامی توێژینه‌وه‌و لێكۆڵینه‌وه‌ی‌ وردی ئه‌م كۆمه‌ڵگه‌یه‌ خۆیه‌وه‌ نه‌نووسراوه‌ به‌ڵكو زیاتر له‌ رێگای هاوشێوه‌كردنی كۆمه‌ڵگه‌ی كوردییه‌وه‌ به‌ كۆمه‌ڵگه‌كانی تر لێكۆڵینه‌وه‌ی‌ ئه‌م كۆمه‌ڵگه‌یه‌ كراوه‌و وه‌كو وێنه‌یه‌كی تری هه‌ندێ له‌ كۆمه‌ڵگه‌ گه‌شه‌ ئاساییه‌كان قسه‌ی‌ له‌سه‌ر كراوه‌.
بۆ نموونه‌ ئه‌گه‌ر سه‌یری دوو كتێب بكه‌ین كه‌ یه‌كێكیان نووسینی مێژوونووسی ناوداری كورد دكتۆر كه‌مال مه‌زهه‌ره‌ كه‌ كتێبی (چینی كرێكاری عێراق)ه‌و، ئه‌ویتریشیان كتێبی (له‌باره‌ی‌ ده‌ره‌به‌گایه‌تیه‌وه‌ له‌ كوردستان)دا كه‌ هه‌ر ئه‌و مێژوونووسه‌ به‌ڕیّزو خۆشه‌ویسته‌ی‌ ئێمه‌ وه‌ریگێراوه‌و په‌راوێزی‌ بۆ نووسیووه‌.
ئه‌گه‌ر هه‌ركه‌س به‌ وردی ئه‌و دوو كتێبه‌ بخوێنێته‌وه‌ واده‌زانێت كۆمه‌ڵگه‌ی كوردی و له‌و به‌شه‌ی كتێبی چینی كرێكاریش كه‌ په‌یوه‌ندی به‌ كوردستانه‌وه‌ هه‌یه‌، كوردستان هاوشێوه‌ی‌ رووسیای ساته‌وه‌ختی شۆڕشی به‌لشه‌فیكه‌.
مه‌به‌ستم رووی لێكچوونه‌ له‌ نووسینه‌وه‌ی دوو مێژووی‌ جیاوازدا كه‌ ئه‌وه‌ش به‌رهه‌می ئه‌و هاوشێوه‌كردنه‌یه‌ كه‌ له‌سه‌ره‌وه‌ باسم كردو له‌ كتێبی ( ستراتیژو كه‌سێتی نه‌ته‌وه‌ی‌ كورد) یشدا كه‌ ساڵی 1998 چاپ بووه‌ به‌ درێژیی له‌ بابه‌تی نووسینه‌وه‌ی مێژووی كورد به‌ هاوشێوه‌كردن له‌گه‌ڵ مێژووی‌ كۆمه‌ڵگه‌كانی تردا دواوم.
ئێستا كه‌س نازانێت ئایا به‌راستی كۆمه‌ڵگای كورده‌واری قۆناغی ژیانی كۆیلایه‌تی هه‌بووه‌ یان نا؟ ئه‌گه‌ر هه‌یبووه‌ چۆنی به‌رێ كردووه‌.
ئه‌ی‌ داخۆ قۆناغی فیودیالی قۆناغێكی سرووشتی بووه‌و، ئه‌م كۆمه‌ڵگه‌یه‌ وه‌كو كۆمه‌ڵگه‌ ئاساییه‌كان ئه‌و قۆناغه‌ی بڕیووه‌و له‌و قۆناغه‌شدا ئابووری فیودیالی و په‌یوه‌ندی به‌رهه‌مهێنانی فیودیالی درووست بووه‌.
بێگومان ئه‌گه‌ر قۆناغی په‌یوه‌ندیه‌ كۆمه‌ڵایه‌تی و ئابورییه‌كانی فیودیالی له‌ كۆمه‌ڵگه‌ی كوردیدا پێكبهاتایه‌ ئه‌وا ده‌شیا سیسته‌می سیاسی فیودیالیش پێكبهاتایه‌ كه‌ ئه‌ویش له‌ ده‌وڵه‌تی فیودیالی یان خێڵایه‌تیدا خۆی ده‌بینێته‌وه‌.
بێگومان ئه‌و مێژووه‌ ته‌مومژاویه‌و، له‌ رووی راستیشه‌وه‌ ئه‌گه‌ر ته‌نانه‌ت له‌ ئێستاشدا سه‌یر بكه‌ین كۆمه‌ڵگه‌ی كوردی بریتیه‌ له‌ تێكه‌ڵاوێك له‌ ده‌رهاوێشته‌ی‌ هه‌موو قۆناغه‌كان پێكه‌وه‌و به‌ گشتیش له‌ رووی په‌ره‌سه‌ندنی كه‌لتووری و عه‌قڵی و له‌ رووی بنیادی كۆمه‌ڵایه‌تیه‌وه‌و له‌ رووی دامه‌زراوه‌ كۆمه‌ڵایه‌تیه‌كانه‌وه‌ كۆمه‌ڵگه‌ی كوردی هێشتا وه‌كو كۆمه‌ڵگه‌یه‌كی سه‌ره‌تایی یان كۆمه‌ڵگه‌ی پێش نووسین ده‌رده‌كه‌وێت كه‌ به‌رهه‌مه‌كانی مۆدێرنێته‌ كۆنترۆڵی كردووه‌ به‌ بێ بوونی زه‌مینه‌و عه‌قڵێكی ئاماده‌ بۆ كاركردن به‌و به‌رهه‌مانه‌و بوونی دیدێكی ئاشكرا بۆ چۆنێتی وه‌رگرتن و مامه‌ڵه‌ له‌گه‌ڵ كردن و كار پێكردنیان.
نه‌بوونی ئه‌و دیده‌یه‌ش وای كردووه‌ كه‌ سه‌رباری لاوازی‌ شووناسی نه‌ته‌وه‌یی‌  ئه‌م كۆمه‌ڵگه‌یه‌و سه‌رباری لاوازی‌ شووناسی تاكه‌ كه‌س له‌م كۆمه‌ڵگه‌یه‌دا فشاری به‌رهه‌مه‌كانی مۆدێرنێته‌ ئه‌وه‌نده‌ی‌ تر ئه‌گه‌ری درووستبوونی هه‌ر سه‌ره‌تا یان زه‌مینه‌یه‌كی گۆڕانكاری له‌ گه‌وهه‌رو ماهیه‌تی ئه‌م كۆمه‌ڵگه‌یه‌دا   له‌بارببات كه‌ ده‌توانین بڵێین ده‌شێ كاریكه‌ری نێگه‌تیفی مۆدێرنێته‌ له‌به‌ر لاوازی‌ بنیادی كۆمه‌ڵایه‌تی و كه‌سێتی كوردی كه‌متر نه‌بێت له‌ كاریگه‌رییه‌ نێگه‌تیفه‌كانی داگیركردن و دابه‌شكردنی كوردستان كه‌ له‌ ئاستی یه‌كه‌مدا له‌ هه‌ردوو قۆناغه‌كه‌دا تاكی كوردی وه‌كو بوویه‌كی ناكاریگه‌ری به‌ڕێوه‌براو یان باشتر بڵێین وه‌كو به‌ركارێك ده‌رده‌كه‌وێت كه‌ ته‌نیا كاری له‌سه‌ر ده‌كرێت و ئه‌و هیچ به‌شدارییه‌كی نییه‌ ته‌نانه‌ت له‌ بڕیاردانی چاره‌نووسی خۆیشیدا، ئه‌مه‌ش نه‌ك له‌سه‌ر ئاستی سیاسی و گشتی به‌ڵكو ته‌نانه‌ت له‌سه‌ر ئاستی تاكه‌ كه‌سیش.
راسته‌ داگیركردن زیانی گه‌وره‌ی‌ له‌ بوونی نه‌ته‌وه‌یی كوردو ته‌نانه‌ت له‌ بوونیشی وه‌كو كۆمه‌ڵگه‌ داوه‌، به‌ڵام به‌ بۆچوونی من كورد وه‌كو پێكهاته‌یه‌كی ئیتنیكی له‌ گه‌وهه‌ری خۆیدا گرفتی ئه‌نتۆلۆجیانه‌ی‌ هه‌یه‌، كه‌ مه‌به‌ست له‌م قسه‌یه‌ش بوونی گرفت و كێشه‌و ناته‌واوی و ئاڵۆزییه‌ له‌ گه‌وهه‌رو ماهیه‌تی ئه‌م پێكهاته‌یه‌دا.
ئه‌وه‌ی‌ ده‌شێ خوێنه‌ری به‌ڕێز بیپرسێت ده‌شێ پرسیار بێت له‌باره‌ی‌ كاریگه‌رییه‌ نێگه‌تیفه‌كانی تری پرۆسه‌ی‌ داگیركردنی دوورو درێژی كوردستانه‌وه‌ له‌سه‌ر تاكی كوردی.
دیاره‌ له‌ خۆیدا پرۆسه‌ی‌ داگیركردن چ داگیركردنی سه‌ربازی‌ یان ئابووری یان سیاسی یان كه‌لتووری و عه‌قڵی بێت هه‌موویان له‌یه‌ك خاڵدا كۆده‌بنه‌وه‌و هاوئامانج ده‌بن ئه‌ویش ئه‌وه‌یه‌ كه‌ كۆمه‌ڵگه‌ی داگیركراو چ له‌سه‌ر ئاستی كۆمه‌ڵگه‌و چ له‌سه‌ر ئاستی تاكه‌ كه‌سی له‌ جوغزێكی داخراوو له‌ فه‌زایه‌كی دوور له‌ ئازادیدا بمێنێته‌وه‌ بۆ ئه‌وه‌ی‌ رۆحی كۆمه‌ڵایه‌تی و رۆحی تاكه‌ كه‌سیش به‌سه‌ركوتكراوی‌ بمێنێته‌وه‌و نه‌گاته‌ ئه‌و ئاسته‌ی‌ كه‌ گوزارشت له‌ خۆی بكات و به‌ ئاراسته‌ی بڵندبوون بجوڵێت كه‌ ئه‌وه‌ش ئاراسته‌یه‌كه‌ بۆ خۆناسین و خۆ ده‌ربڕین كه‌ ئه‌ویش سه‌رئه‌نجام به‌ره‌و ئازادی رۆحی كۆمه‌ڵگه‌و بۆ گوزارشت كردنی راسته‌قینه‌ له‌ خۆی ده‌چێت كه‌ له‌و سه‌روبه‌نده‌شدا به‌رو ده‌ربازبوون له‌ فه‌زای داگیركردن هه‌نگاو ده‌نێت و ده‌یه‌وێت بوونی خۆی رابگه‌یه‌نێت كه‌ ئه‌ویش ته‌نیاو به‌س ته‌نیا له‌ ئازادیدا ده‌بێت.
بێگومان كاریگه‌ری نێگه‌تیفی داگیركردن به‌ هه‌موو جۆره‌كانیه‌وه‌ و له‌ هه‌موو ئاسته‌كانیدا له‌ پله‌ی‌ یه‌كه‌مدا ئه‌وه‌ بووه‌ كه‌ رێگا نه‌دات ئه‌و زه‌مینه‌یه‌ بۆ گوزارشت له‌خۆكۆكردنی رۆحی كۆمه‌ڵایه‌تی كۆمه‌ڵگه‌ی كوردی درووست ببێت.
له‌ بارێكی وه‌هاشدا كه‌سێتی كوردی چ له‌سه‌ر ئاستی كۆمه‌ڵ به‌ گشتی و چ له‌سه‌ر ئاستی تاكه‌كه‌س به‌ تایبه‌تی له‌باری زیندانیه‌كی هه‌میشه‌یدا ماوه‌ته‌وه‌.
بێگومان كه‌سێتی زیندانیش كه‌ هیچ ئازادییه‌كی نییه‌ ناتوانێت گوزارشت له‌ خۆی بكات و له‌ ئه‌نجامی سه‌ركوتكردنی به‌رده‌وامی حه‌زو ئاره‌زووه‌كانیدا له‌سه‌ر ئاستی تاكه‌ كه‌سی ده‌بێته‌ كه‌سێكی به‌سه‌رخۆدا شكاوه‌و سه‌رئه‌نجام له‌ كۆبوونه‌وه‌ی‌ كۆی ئه‌م حاڵه‌ته‌ی‌ تاكه‌كان كۆمه‌ڵ به‌گشتی له‌ بارێكی به‌سه‌رخۆدا شكاوه‌دا ده‌رده‌كه‌وێت و كه‌سێتیه‌كی كۆمه‌ڵایه‌تی تێكشكاو به‌رهه‌م دێت كه‌ نه‌توانێت له‌سه‌رپێی خۆی رابووه‌ستێت و هه‌میشه‌ش له‌به‌رده‌می ئه‌وانی تردا لاوازبێت.
ئه‌مه‌ش به‌ ئاشكرا ئه‌و باره‌یه‌ كه‌ كه‌سێتی كوردی تێدا ده‌ژی.
كاریگه‌ری تری نێگه‌تیفی داگیركردن ئه‌وه‌یه‌ كه‌ كه‌سێتی مرۆڤی كوردی كردووه‌ته‌ كه‌سێتیه‌كی لاوازی‌ ئه‌وتۆ كه‌ هه‌میشه‌ له‌به‌رامبه‌ر ئه‌وانی تردا هه‌ست به‌ بجووكی و كه‌می خۆی ده‌كات.
ئه‌م باره‌ سایكۆلۆجیه‌ كۆمه‌ڵایه‌تیه‌ وای كردووه‌ كه‌ كورد له‌ هه‌ر به‌شێكی كوردستاندا له‌ رووی كۆنه‌ستی كۆمه‌ڵایه‌تیه‌وه‌ خۆی به‌كه‌متر بزانێت له‌ نه‌ته‌وه‌ی‌ سه‌رده‌ستی وڵاته‌كه‌ی.
بۆ نموونه‌ له‌ عێراقدا ئه‌و باره‌ وایكردووه‌ كه‌ نه‌ك هه‌ر هاووڵاتی ئاسایی به‌ڵكو ته‌نانه‌ت سه‌ركردایه‌تی سیاسی كوردی له‌ ئێستادا ئه‌گه‌رچی له‌به‌رزترین پله‌ی‌ ئه‌م ده‌وڵه‌ته‌شدا بن كه‌چی له‌به‌رامبه‌ر ئه‌وی عه‌ره‌بدا هه‌ست به‌ كه‌می كردنیان پێوه‌ دیار بێت.
خاڵێكی تری كاریگه‌ری نێگه‌تیفی داگیركردن رووه‌ ئابوورییه‌كه‌یه‌تی كه‌ له‌ درێژه‌ی‌ مێژوودا داگیركردنی راسته‌وخۆی ئابووری كوردستان یان داگیركردنی ناراسته‌خۆی كه‌ مه‌به‌ستمان له‌مه‌یان له‌به‌رڕۆیشتنی ئابووری كوردستانه‌ به‌هۆی نه‌بوونی ده‌سه‌ڵاتێكی سیاسی ئیداری ئابووریه‌وه‌ له‌ كوردستانداو بوونی ده‌سه‌ڵاتی به‌هێزی سیاسی ئیداری له‌ ده‌وروبه‌ری كوردستاندا وایكردووه‌ ئابووری كوردستان به‌لای خۆیدا كێش بكات و نه‌یه‌ڵێت سامان و دارایی یان (ماڵ و كاڵاو دراو) له‌ كوردستاندا بمێنێته‌وه‌ كه‌ ئه‌وه‌ ئاشكرایه‌ ئابووری بزوێنه‌ری سه‌ره‌كی مێژووه‌.
بێ بوونی ئابووری كۆمه‌ڵگه‌ ناتوانێت نه‌ ژیانی خۆی رێكبخات نه‌به‌ره‌وتێكی سرووشتی، په‌ره‌سه‌ندنی كۆمه‌ڵایه‌تی خۆی به‌رێ بكات، نه‌ قۆناغه‌كانی په‌ره‌سه‌ندنی كۆمه‌ڵایه‌تی به‌رێكی و به‌سرووشتی بڕۆن نه‌ له‌سه‌ر ئاستی تاكه‌ كه‌سیش تاكی خاوه‌ن شووناس و خاوه‌ن ئیراده‌ درووست ببێت چونكه‌ بێ بوونی ئابووری سه‌ربه‌خۆ ناشێت ته‌سه‌وری كۆمه‌ڵگه‌یه‌كی جێگیرو ئاسایی بكه‌ین.
دیاره‌ ئه‌گه‌ر ئه‌مه‌ بارودۆخی ئابووری كۆمه‌ڵگه‌یه‌ك بێت، ئه‌وا ناتوانین ته‌سه‌وری ئه‌وه‌ی لێبكه‌ین كه‌ هه‌موو جومگه‌كانی تری ژیانی كۆمه‌ڵایه‌تی و سیاسی و فیكری و كه‌لتووری و عه‌قڵی كه‌ په‌یوه‌ندیان به‌ ئابوورییه‌وه‌ هه‌یه‌ له‌ بارێكی سرووشتی و درووستدا بن.
بێگومان له‌ رووی كه‌لتووری و عه‌قڵیه‌وه‌ داگیركردنی كوردستان بۆ ماوه‌ی‌ دوورو درێژو دابه‌شكردنی و لكاندنی هه‌ربه‌شێكی به‌ ده‌وڵه‌تێكه‌وه‌ كه‌ خاوه‌نی كه‌لتووری جیاوازه‌ له‌ كه‌لتووری كوردی، كه‌سێتی كوردی سه‌رباری تێكشكاندن، پارچه‌ پارچه‌ كردووه‌ به‌ جۆرێك هه‌ر به‌شه‌ی‌ ئالوده‌ بووه‌ به‌ كه‌لتووری نه‌ته‌وه‌ی‌ سه‌رده‌ست و ئه‌وه‌ش وایكردووه‌ له‌ كۆنه‌ستی كوردیدا وابه‌سته‌بوونی ئاراسته‌ پێچه‌وانه‌ هه‌بێت بۆ نموونه‌ كوردی لكێندراو به‌ عێراق و سوریای عه‌ره‌بیه‌وه‌ كه‌وتوونه‌ته‌ ژێر كاریگه‌ری كه‌لتووری عه‌ره‌بی و ئیسلامیه‌وه‌ ، كوردی لكێندراو به‌ ئێرانه‌وه‌ كه‌وتوونه‌ته‌ ژێر كاریگه‌ری كه‌لتووری فارسیه‌وه‌و كوردی لكێندراو به‌ توركیاوه‌ كه‌وتوونه‌ته‌ ژێر كاریگه‌ری كه‌لتووری توركیه‌وه‌ به‌ جۆرێك له‌ رووی كۆنه‌ستی كۆمه‌ڵایه‌تیه‌وه‌ په‌یوه‌ستبوونی كوردی لكێندراو به‌ عێراقه‌وه‌ بۆ به‌غداو بۆ كه‌لتووری عه‌ره‌بی به‌هێزتره‌ له‌ په‌یوه‌ستبوون بۆ سابڵاخ و قامیشلۆو ده‌رسیم، هه‌روه‌ك كوردی لكێندراو به‌ ئێرانه‌وه‌ په‌یوه‌ستبوونی بۆ تاران و كه‌لتووری فارسی زیاتره‌ له‌ په‌یوه‌ستبوونی به‌ سلێمانی و دیاربه‌كرو بۆتانه‌وه‌، دیاره‌ په‌یوه‌ستبوونی كوردی باكوریش به‌ ئه‌نقه‌ره‌و ئه‌سته‌مبوڵ و كه‌لتووری توركیه‌وه‌ به‌هێزتره‌ له‌ په‌یوه‌ستبوونی به‌ كۆیه‌و سنه‌و زاخۆوه‌.
هه‌روه‌ك په‌یوه‌ستبوونی هه‌ریه‌كه‌ له‌ كوردی سۆرانی و بادینیش له‌ سنووری  كوردستانی لكێندراو به‌ عێراقه‌وه‌ بۆ زمانی عه‌ره‌بی و كه‌لتووری عه‌ره‌بی زیاتره‌ له‌ په‌یوه‌ستبوونی هه‌ریه‌كه‌یان به‌وی‌ تریانه‌وه‌.
ئه‌مه‌ش له‌ كوردستاندا ناسیونالیزمێكی لاوازو لۆجیك خێله‌كی پێكهێناوه‌ هه‌رچه‌نده‌ ئێمه‌ ده‌زانین كه‌ ناسیونالیزم به‌رهه‌می مۆدێرنێته‌یه‌.
كه‌واته‌ كاریگه‌ری نێگه‌تیفی داگیركردن و دابه‌شكردن له‌سه‌ر كه‌سێتی كوردی و ته‌نانه‌ت له‌سه‌ر ناسیونالیزمی كوردی له‌م روانگه‌یه‌وه‌ كاریگه‌رییه‌كی هێجگار نێگه‌تیفه‌و هه‌ر ئه‌وه‌ نییه‌ كه‌ وڵات داگیر كرابێت و سامان و داهاته‌كه‌ی تاڵان كرابێت به‌ڵكو گه‌وهه‌رو ماهیه‌تی تاكی كوردیشی وێران كردووه‌و زه‌مینه‌ی‌ رێنیسانس و رابوونه‌وه‌ی‌ به‌جۆرێك له‌باربردووه‌ به‌ ئاسانی ئه‌و زه‌مینه‌یه‌ درووست ناكرێته‌وه‌.
دیاره‌ ئه‌وه‌ش سه‌رئه‌نجام زیانی گه‌وره‌ی له‌ كه‌سێتی ئاینده‌یی كوردی و له‌ پرۆژه‌ی‌ ئاینده‌ی كوردو له‌ بیناكردنه‌وه‌ی‌ كه‌سێتی كوردی و رێنیسانسی هه‌مه‌ لایه‌نه‌ی‌ كوردی داوه‌.
