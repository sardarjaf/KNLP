هێنده‌ هه‌ڵاتبوو، له‌گه‌ڵ هه‌ر هه‌نگاوێكیدا قاچی ده‌له‌رزی و ده‌نووشتایه‌وه‌ نه‌یده‌زانی ئه‌و غاردانه‌ به‌ره‌و كوێوه‌ی ده‌با و ئه‌و بیابانه‌ پان و به‌رینه‌ نامۆ له‌گه‌ڵ رۆحی ئه‌م، چۆن ببڕێ‌؟ له‌ راستیدا هیچ شتێ‌ به‌لای ئه‌مه‌وه‌ مانای نه‌بوو.
ته‌نیا غاردان و خۆ رزگاركردن ئه‌وه‌ی ده‌شیبینی ته‌نیا به‌رپێی خۆی بوو.
هێنده‌ش شه‌كه‌ت و ماندوو ببوو هه‌تا نه‌یده‌توانی نیوه‌ هه‌ناسه‌ش هه‌ڵكێشێ‌.
ناوه‌ ناوه‌ هه‌نگاوه‌كانی هێدی ده‌كردنه‌وه‌ و ده‌وه‌ستا، ده‌ستێكی به‌ ده‌موچاوه‌ لماوییه‌كه‌یدا ده‌خشاند و به‌ ئاسته‌م سه‌ری ترسیشی بۆ دواوه‌ وه‌رده‌گێڕا.
چی ببینێ‌؟ هیچ جه‌سته‌یه‌ك، كه‌ یه‌كپارچه‌ ببێته‌ لم و چاوێك، كه‌ ته‌نیا به‌ رێی خۆی ببینێ‌ و دڵێكی بچووك، كه‌ له‌ ترساندا ئۆقره‌ نه‌گرێ‌.
چ شتێ‌ له‌ ده‌وروبه‌ری خۆیدا شك ده‌با؟ بۆ دواجار كه‌ وه‌ستا وه‌ك دارێكی وشكی رزیو له‌ شوێن خۆی راقه‌نی.
ته‌مێكی خه‌ستی پڕ له‌ ترووسكه‌، به‌رچاوی گرت، سووڕا، وه‌ك له‌شی كه‌سیره‌ بووبێ‌ پشتاوپشت كه‌وت و له‌سه‌ر لمه‌كه‌ لێی راكشا.
ته‌نیا هه‌ستی به‌وه‌ ده‌كرد، كه‌ له‌شی له‌ پارچه‌ ئاسنێكی گه‌رم جیاده‌بێته‌وه‌ و رووه‌و شتێكیتر ده‌چێ‌ و نازانێ‌ چییه‌.
ده‌ماره‌ به‌ هه‌ڵپه‌كه‌وتووه‌كانی گیانی به‌ره‌ به‌ره‌ هێور ده‌بوونه‌وه‌... (نا!
تفوو ئێوه‌ لێ‌ نه‌ده‌گه‌ڕان.. به‌ڵێ‌ نا!
خه‌تا له‌ من بوو.. من هه‌قم بوو، ئێوه‌ش حه‌قتان بوو، ئێوه‌ ئه‌گه‌ر یه‌ك رۆژ لێره‌ بوونایه‌ هیچتان نه‌ده‌گووت.
سه‌ری شه‌رمه‌زاریتان داده‌نواند.. ئه‌وه‌ خه‌لیلیش فت كرا، قووت درا، چوو، له‌ خۆی چوو.
ئه‌ی چیم پێووتی خه‌لیل؟ بۆ خۆت نه‌تبینی، كه‌ چۆن ئه‌فسه‌ره‌كانمان ده‌ستیان به‌ ورگیان و میدالییه‌كانیانه‌وه‌ گرتبوو؟ چۆن په‌شۆكا و و په‌راگه‌نده‌ ببوون و له‌ ئێمه‌ ده‌پاڕانه‌وه‌، كه‌ هیچ نه‌بێ‌ وه‌كو دۆستێك سه‌یریان بكه‌ین؟ بینیت، چۆن سه‌ریان لێ شێوا بوو.
تف و له‌عنه‌تیان له‌ خۆیان ده‌كرد؟
خه‌لیل، بۆ وه‌كو منت نه‌كرد؟ بۆ به‌ڕووی هه‌موویان پێنه‌كه‌نیت؟ بۆ سه‌ری ترس و شه‌رمه‌زاریت بۆ دانه‌واندن؟ ئه‌ی نه‌تدیت، ئه‌وانیش به‌دوای رۆحی خۆیاندا، رایانده‌كرد؟
وه‌ره‌، ئه‌فسه‌ری نازدار، مه‌دالیای شه‌ره‌ف و ئازاییت لێكه‌وتووه‌!
هه‌ڵیگره‌وه‌!..
نا نایه‌وێ‌، نایانه‌وێ‌ ئه‌وانه‌ ئه‌كته‌ر بوون، ئه‌كته‌رێك بوون به‌پێی پێویست ده‌جووڵانه‌وه‌.
كه‌چی نه‌یانده‌توانی ده‌وره‌كانیان به‌ باشی بهێنن.
هه‌ڵاتن، چاكیان كرد.
ئه‌وانیش وه‌ك من هه‌ڵاتن.
ئه‌وانیش ویستیان نه‌مرن.
به‌ڵام نا، ئه‌وان ده‌گه‌ڕێنه‌وه‌.
سبه‌ی میدالیایه‌كی تریان پێده‌ده‌ن خه‌لیل!
چاره‌ی درۆ و ده‌ڵه‌سه‌یان له‌ ته‌له‌فزیۆن ده‌رده‌خه‌ن و پارچه‌ په‌ڕۆیه‌كیان به‌ یاخه‌دا شۆڕده‌كه‌نه‌وه‌ ئه‌وان هه‌تا ده‌مرن به‌و جۆره‌ ده‌ژین.
خه‌لیل ئه‌وانیش له‌ دڵه‌وه‌ هه‌ست به‌ ختوره‌تی مه‌عنای میدالیه‌كان ده‌كه‌ن.
هه‌ر بۆیه‌ كه‌یفیان پێ نایێ.
هه‌ریه‌ك له‌وانه‌ هیچ نه‌بێ‌ جارێك مه‌رگی به‌ چاوی خۆی بینیووه‌.
ئه‌وان گیانیان له‌قیوه‌، منیش گیانم له‌قی.
له‌قیم، له‌رزیم، ئۆقره‌م نه‌ما.
ته‌واو، هه‌ڵاتم، هه‌ڵاتم و ناگه‌ڕێمه‌وه‌.
ئه‌وان ده‌گه‌ڕێنه‌وه‌، چونكه‌ گیانیان وه‌ك په‌ڕۆیه‌ك به‌ سنگێكی بڵند هه‌ڵواسراوه‌ و خۆیان خاوه‌نی نین.
خه‌لیل ئه‌ی تۆ بۆ واتكرد؟ بۆ خۆت له‌و قیڕو بنێشته‌ قورتار نه‌كرد؟ خۆ چاوت نه‌به‌سترابوو، نه‌تده‌بینی چۆن چۆنی گڕه‌ سامناكه‌كه‌ ئه‌رز و ئاسمانی هه‌ڵده‌ڵلووشی؟ چۆن له‌نێو ئاگر و دووكه‌ڵدا ده‌نگه‌كانیش ده‌سووتان، ئه‌ی بڕیارت نه‌دا چیتر پێ نه‌نێیته‌ سه‌ر ئه‌و ژیله‌مۆیه‌؟ هه‌ڵسه‌ ده‌ی، پێده‌چێ‌ عه‌شقی مردن له‌ كه‌لله‌ی دابی... خه‌لیل هه‌ر ته‌نیا ئه‌و ده‌قه‌یه‌ دوا نه‌كه‌وتبای، ئه‌و ده‌قه‌یه‌ چه‌ند گرینگ بوو، منی فڕێدایه‌ ئه‌و ناوه‌ و تۆیشی به‌ خاكه‌كه‌وه‌ نووساند!.
من له‌ مێژبوو بڕیارم دابوو، به‌ڵام عه‌مه‌لم پێنه‌ده‌كرد خۆ ئه‌مجاره‌ له‌ دڵه‌وه‌ هه‌ست به‌ خۆشی و وجودی خۆم ده‌كه‌م.. چیتر گوێ‌ له‌م و له‌و ناگرم.
چیتر پێمناڵێن، ها، ئه‌وه‌ چه‌ند لاشه‌یتر و ده‌یبه‌یته‌وه‌ هه‌مان شوێن و باش دایانده‌پۆشی.
چیتر ناتوانم مێشكم به‌ بۆنی گه‌نیوی مردووه‌كان پڕكه‌م.
به‌سه‌!
هه‌تاكه‌ی بچمه‌ ریزی گولله‌ هاوێژان و به‌ده‌ستی خۆم، چه‌ند جه‌سته‌یه‌كی زیندووی بێ‌ گوناح شه‌ڵاڵی خوێنكه‌م.
هه‌ر به‌ فه‌رمانی پیاوێك، ئینسانێكی وه‌كو من، بێ‌ یه‌ك و دوو، پێمده‌ڵێ‌: بته‌قێنه‌!
منیش بێ‌ ئه‌وه‌ی هیچ مه‌یلێكی ناڕه‌زایی نیشان بده‌م، په‌نجه‌ ده‌خه‌مه‌ سه‌ر په‌لاپیتكه‌ و چه‌ند گولله‌یه‌ك له‌ سه‌ر و كه‌لله‌ی ئه‌و سه‌ربازانه‌ ده‌ده‌م، كه‌ وه‌كو من ویستوویانه‌ به‌ ئازادی بژین.
ئێستاش له‌وه‌ ده‌ترسم نۆره‌ی من هاتبێ‌.
هه‌ر ده‌ڵێی به‌ دوای گیانی هه‌ڵاتووی من كه‌وتوون... بچمه‌ كوێ‌.. ئه‌ی هاوار، ئای خودایه‌ پێده‌چێ‌ به‌ دوامدا هاتبن.. ده‌مكوژن ئاییییییییی.
وه‌ك له‌ كۆتایی خه‌ونێكی ناخۆش و قورسدا بێ‌، راپه‌ڕی، بازنه‌یه‌ك تۆزی لمه‌كه‌ی به‌ ده‌وری خۆیدا نه‌خشاند.
ویستی جارێكیتریش له‌ هاوار بدا.
له‌شی له‌ عاره‌قه‌ی ره‌ش و شیندا گه‌ڕابوو.
له‌ ته‌نیشتییه‌وه‌ ته‌نێكی زل، پان و به‌رین، له‌به‌ر چاوی ترس و په‌شۆكاویدا، كه‌روێشكه‌ی ده‌كرد.
چه‌ند هه‌نگاوێك بۆ دواوه‌ گه‌ڕایه‌وه‌ كه‌وته‌ سه‌ر پشت.
ترسێكی خه‌ست و گران باڵی به‌سه‌ر داهێنا.
هێشتا به‌ ته‌واوی، بۆی راست نه‌ببۆوه‌ كه‌ ئه‌مانه‌ چی بوون گه‌مارۆیان دابوو.
پاڵه‌په‌ستۆیه‌كی سه‌یریش رۆحه‌ شڵه‌ژاوه‌كه‌ی، وه‌په‌له‌قاژه‌ خست، كوێرانه‌ بۆی ده‌رچوو، به‌ڵام بۆ كوێ‌؟ له‌شێكی ئاوا كه‌سیره‌، چۆن ده‌توانێ‌ رێگای قورتار بوون بدۆزێته‌وه‌؟ ئه‌مه‌ ته‌نیا هه‌ڵاتنه‌، راپه‌ڕینه‌، به‌ڵام بۆ ماوه‌یه‌ك، ماوه‌یه‌كی زۆر كه‌م.
گرینگ نییه‌ هه‌تا بۆ چه‌ند چركه‌یه‌كیتریش بمێنێ‌ خۆ ئه‌و زه‌مانێك بوو رۆحی له‌ ده‌ست ئه‌فسه‌ره‌كان بوو.
ئێستاش خۆیی و رۆحه‌ ئازادكراوه‌كه‌ی رووه‌و شوێنێك هه‌ڵدێن، كه‌ رێگه‌ی هاتوو نه‌هاته‌!.
چه‌ند جارێك، دوای چه‌ند هه‌نگاوێكی په‌شێوانه‌، هه‌ڵه‌نگووت و به‌سه‌ر ده‌میدا كه‌وت ویستی هه‌ڵسێته‌وه‌، نه‌یتوانی خۆی وه‌رگێڕایه‌وه‌ و چوار مه‌شقی دانیشت.
خێرا چاوه‌كانی هه‌ڵگڵۆفین، به‌ په‌له‌ سه‌یری به‌رده‌م و دواوه‌ی خۆی كرد، بینی كۆمه‌ڵه‌ ته‌نێك، له‌سه‌رخۆ لێی نزیك ده‌بوونه‌وه‌.
دیسان به‌ مێشكی داهات، خێرا هه‌ڵسێت و رابكا، به‌ڵام وه‌ك هێزێكیتر نه‌هێڵێ‌، له‌ شوێن خۆی وه‌ستا.
هه‌ر كه‌ به‌ باشی دیقه‌تی لێگرتن، یه‌كسه‌ر پڕینگایه‌وه‌و (ئا)یێكی سامگرتووی له‌ ده‌م ده‌رچوو، ته‌نه‌كان نزیكتر بوونه‌وه‌، هێدی هێدی له‌به‌ر كزه‌ تیشكی مانگه‌ شه‌ودا ده‌بریسكانه‌وه‌..
ئاهێكی نیوه‌ ترس و شادی، به‌ پچڕ پچڕی هه‌ڵكێشا و ده‌ری دایه‌وه‌... سه‌یره‌ ئه‌مانه‌ له‌چی ده‌گه‌ڕێن؟ حه‌تمه‌ن شتێكیان له‌ژێر سه‌ردایه‌، چۆن له‌ ده‌ستیان قورتار ده‌بم؟ ئه‌مانه‌ شتێكی گه‌وره‌یان لێم ده‌وێ‌، نیازیان خه‌راپه‌.
هه‌موویان ده‌ڵێی دڕنده‌ن، سه‌رو سیمایان له‌وه‌ ده‌چێ‌ بۆ رۆحم هاتبن.
ئای خودایه‌ له‌وێ‌ رزگارم بوو، كه‌چی لێره‌ تووش هاتمه‌وه‌.
مه‌رگێكی چه‌ند سامناكه‌.. پاش چه‌ند رۆژێكی دی، به‌ رێكه‌وت ده‌مدۆزنه‌وه‌ و ئێسكه‌ به‌جێماوه‌كانم، ده‌خه‌نه‌ تۆرگێك و ده‌ینێرنه‌وه‌ ماڵه‌وه‌مان.. به‌ڵام نا!
ئه‌مانه‌ ئێسكیشم ده‌خۆن، هه‌ر ئاسارم نامێنێ‌ و ناوم ده‌چێته‌ لیسته‌ی گومبووه‌كان، هه‌ر باشه‌، باشتره‌، خۆ هه‌ر نه‌بێ‌ ناڵێن مردووه‌.
ده‌ڵێن بزره‌ و ته‌واو!
ئیدی هه‌تا ده‌مرن هه‌ر چاوه‌ڕوانی خه‌به‌رێكی له‌ ناكاومدا ده‌كه‌ن...
(ره‌نگه‌ بمكه‌ن به‌ تۆپێك و به‌ هه‌وه‌سی خۆیان یاریم پێ بكه‌ن، دوایی له‌سه‌ر لاشه‌كه‌م ده‌بێته‌ شه‌ڕ و هه‌یه‌كه‌ و پارچه‌یه‌كی له‌شم به‌ ده‌می به‌ خوێنیانه‌وه‌ هه‌ڵده‌گرن و له‌و لمه‌ی وه‌رده‌ده‌ن... ده‌بینی خه‌لیل!
ئێستا ئه‌گه‌ر له‌گه‌ڵم بوای، ئه‌و سه‌گانه‌ش هێنده‌ دڕ و ئازا نه‌ده‌بوون).
سه‌گه‌كان له‌ یه‌ك ساتدا، زه‌قاو زه‌ق تێوه‌ڕامان.
هێنده‌ی نه‌برد، په‌رته‌یان كرد و دیسان ده‌ستیان به‌ وه‌ڕین كرده‌وه‌.. رزگار چه‌ند جارێك به‌ ده‌وری خۆیدا خولایه‌ه‌وه‌، هیچی نه‌ده‌كه‌وته‌ به‌ر ده‌ست، سه‌ری لێشێوا.
هه‌ردوو ده‌ستی پڕكردن له‌ لم و ویستی به‌ هێمنی پشتیان تێبكا و بڕوا، له‌پڕ سه‌گه‌كان گه‌ڕانه‌وه‌ وه‌ك ئه‌وه‌ی پێیی بڵێن: (بۆ كوێ‌ ده‌چیت، تۆ به‌نده‌ و نێچیری ئێمه‌یت، بگه‌ڕێوه‌) ده‌وره‌یان دایه‌وه‌ هه‌مان سه‌گی پێشوو لێی هاته‌وه‌پێش و ده‌ستی به‌ وه‌ڕین كرده‌وه‌.
ده‌تووت پێی ده‌ڵێ: (خۆت بده‌ ده‌ست و ته‌واو!)
چه‌ند جارێك لووتی له‌ هه‌وا كرد و چاوی له‌ناو چاوی رزگار نا.. كوڕه‌ هه‌تا هێزی تێدا بوو لمی هه‌ردوو ده‌ستی به‌ سه‌رو پۆته‌لاكی سه‌گه‌كه‌دا بڵاوكرده‌وه‌ و چه‌ند هه‌نگاوێكیش بۆ دواوه‌ گه‌ڕایه‌وه‌.
تێكڕا هه‌موو سه‌گه‌كان ده‌ستیان به‌ وه‌ڕین كرد.
ئه‌میش بێ‌ ئه‌وه‌ی تۆزقاڵێك بجووڵێته‌وه‌، زۆر به‌ غه‌ریبی له‌ سه‌گه‌كان ڕاما.
ده‌تووت لێیان ده‌پاڕێته‌وه‌و ده‌ڵێ‌: (چیتان لێم ده‌وێ‌؟) ئه‌گه‌ر به‌ده‌ستی بوایه‌ و سه‌گه‌كانیش هه‌ندێك له‌گه‌ڵی نه‌رم بووان، ئه‌گه‌ر بیتوانیایه‌ هه‌موویانی رامكردبا.
ئه‌وه‌ به‌پێش خۆی ده‌دان و ده‌یبردنه‌وه‌ نێو ئه‌و چاڵانه‌ی كه‌ رۆژانه‌ به‌ ده‌یان لاشه‌ی تێده‌كران و به‌ ده‌ستی ناره‌زامه‌ندی خۆشی گڵی به‌سه‌ر ده‌دان.
ئه‌وێ‌ بۆ ئه‌و سه‌گانه‌ شتی چاك بوو.. بۆ نایێن بتانبه‌مه‌ شوێنێك، به‌ سووك و سانایی له‌و برسێتییه‌ رزگارتان كه‌م، بۆ ناچنه‌ ئه‌و شوێنانه‌ی كه‌ ئێستاش سه‌دان لاشه‌ی گه‌نیوی لێكه‌وتووه‌ و بۆته‌ سه‌ماگه‌ی قه‌ل و داڵ و سه‌گی وه‌ك ئێوه‌؟
من له‌ ترسی تۆپ و ته‌یاره‌ و فه‌رمانی ئه‌فسه‌ره‌كانمان هه‌ڵاتووم، ئێوه‌ بۆ یه‌خه‌تان له‌من گرتووه‌؟ ئێوه‌ مردووخۆرن، یان زیندوو خۆر؟.
ته‌واو هه‌ستی به‌وه‌ كردبوو، كه‌ ده‌ربازبوونی مه‌حاڵه‌، تازه‌ سه‌گه‌كان لاشه‌یه‌كی زیندوویان كه‌وتۆته‌ به‌رده‌ست و زامنیان كردووه‌، ئه‌میش له‌ زمانیان تێناگ و نازانێ‌ چۆنیش ئه‌و جۆره‌ سه‌گانه‌ داده‌سه‌كنێن.
كه‌ڕه‌تێكیتر له‌ حه‌په‌یاندا.
سه‌گێك قه‌ڵه‌مبازێكی بۆ كرد.
رزگار خێرا، خۆی لادا.
سه‌گه‌كه‌، بۆی گه‌ڕایه‌وه‌ و تیژ به‌لای قاچێكیدا تێپه‌ڕی و به‌ ده‌وری سه‌گه‌كاندا پێچه‌یه‌كی كرد و هه‌موویانی تێك قژقژاند.
دروست له‌وه‌ ده‌چوو به‌ هاوه‌ڵه‌كانی گوتبێ‌: خێرا كه‌ن هه‌تا زووه‌!.
سه‌گه‌كان هه‌ر یه‌كه‌ و به‌ جۆرێك رووی له‌ نێچیره‌كه‌ی ده‌كرد و به‌ چاوی ته‌ماع و تێڕوهاتنی خێرا، له‌ رزگار راده‌مان، ده‌وروبه‌ری كوڕه‌یان كرده‌ مه‌یدانی خۆپێشاندانی هێز و باڵاده‌ستی.
هه‌مان سه‌گ، سه‌گی گه‌ماڵ، كه‌ هه‌موو جارێ‌ ده‌ستپێشخه‌ر بوو، له‌ هه‌موویان تێروپڕو ورگنتر ده‌هاته‌ به‌رچاو، له‌به‌ر ده‌می رزگار وه‌ستا.
رزگار له‌رزی، سه‌گه‌كه‌ خۆی نزم كرده‌وه‌ بۆی هه‌ڵسایه‌وه‌.
رزگار رمبه‌ی لێوه‌هات.
ئێشێك خزایه‌ نێو له‌شی.
خێرا راست بۆوه‌، له‌سه‌ر پێیان وه‌ستا، مشتێك لمی به‌ ده‌وری خۆی فڕێدا، سه‌گه‌كانیش وه‌ك هارتر بووبن.
به‌ هه‌موو توانایانه‌وه‌ ده‌وه‌ڕین.
به‌ ده‌وری كوڕه‌دا ده‌سووڕانه‌وه‌.
كوڕه‌ش وه‌ك میزراح له‌گه‌ڵیاندا ده‌خولایه‌وه‌ و لمی به‌رده‌میشی په‌رش و بڵاوده‌كرده‌وه‌.
له‌ ناكاو گازێكی لێدرا كه‌وته‌وه‌ سه‌ر زه‌وی، هه‌ڵسایه‌وه‌.
سه‌گێكیتر خۆی تێكرد و به‌ خێرایی ده‌رپه‌ڕی.
رزگار بێ‌ ئه‌وه‌ی بزانی چی ده‌كا، به‌دوای یه‌كێكیان كه‌وت.
له‌خۆیه‌وه‌ بۆ یه‌كێكیتر گه‌ڕایه‌وه‌.
ده‌تووت له‌گه‌ڵ چه‌ند كه‌سێكدا كه‌وتۆته‌ شه‌ڕ و وه‌ك زه‌نگه‌سووره‌ داڕساوه‌.
هه‌رچۆنێك بهاتایه‌ سه‌ر زاری نه‌یده‌گێڕایه‌وه‌.
وه‌ك له‌ دوا پرزه‌دا بێ‌، سه‌رچاوه‌ی هێزێكی شاراوه‌ له‌ به‌ده‌نیدا ده‌ربوو.
په‌نجه‌كانی هه‌ردوو ده‌ستی نووشتاندنه‌وه‌، له‌ نێوه‌ڕاستیان وه‌ستا.
یه‌كه‌ یه‌كه‌ سه‌یری ده‌كردن.
سه‌گه‌كان وه‌ك بیانه‌وێ‌ به‌ سه‌ر تووڕه‌یی رزگاردا زاڵبن، پێكه‌وه‌ هێرشیان بۆ هێنا.
رزگاریش هه‌تا هێزی تێدا بوو پۆستاڵێكی له‌ ده‌می یه‌كێكیان گیركرد و چه‌ند هه‌نگاوێك توڕیدا.
ئیدی وای هه‌ستكرد له‌ شه‌ڕه‌كه‌دا سه‌رده‌كه‌وێ‌.
ئه‌مجاره‌ نۆره‌ گه‌یشته‌ سه‌ر ئه‌و و راست و چه‌پ به‌ دوایاندا رایده‌كرد، هێنده‌ ئه‌مسه‌ر و ئه‌وسه‌ری پێكردن.
تا وایلێهات له‌ شوێن خۆی وه‌ستا و چیتر نه‌یتوانی بستێكیش بجووڵێته‌وه‌.
دڵی وه‌ها به‌ته‌په‌ كه‌وتبوو ده‌تووت ئێستا له‌ سنگییه‌وه‌ ده‌رده‌په‌ڕی.
هه‌موو ئه‌زای گیانی ده‌له‌رزی.
ترس و رق و ماندوێتی سه‌رو سیمای داگرتبوو.
سه‌گه‌كان وه‌ك شتێكی نهێنییان دۆزیبێته‌وه‌.
له‌نێو خۆیاندا كه‌وتنه‌ بازبازێن و دان  گڕكردنه‌وه‌ و تووك راكێشانی یه‌كتر.
ده‌تووتت هه‌له‌كه‌سه‌ما بۆ مه‌رگی رزگار ده‌كه‌ن، ئه‌میش بیری كرده‌وه‌ كه‌ هه‌تا پێیبكرێ‌ نابێ‌ خۆی به‌ لاواز و ترسنۆك نیشان بدا.
بۆنێكی خه‌ست له‌ كه‌لله‌یدا و له‌ شوێن خۆی تاسا.
سه‌گه‌كانیش پێكه‌وه‌ به‌ سه‌متی بۆنه‌ گه‌نیوه‌كه‌ لووتیان به‌ره‌و ئاسمان به‌رزكرده‌وه‌، وادیاربوو ده‌یانزانی چ بۆنێكه‌.
خه‌لیل له‌ كوێیت؟ چیتر خۆم پێڕاناگیری.
به‌رگه‌ی ئه‌م هه‌مووانه‌ ناگرم.
نه‌هاتی، ئه‌و ده‌قه‌یه‌ت له‌ده‌ست خۆت نه‌دا.
تۆ ده‌تزانی له‌وێش رزگارت بێ‌، لێره‌ ته‌سلیم ده‌بیت، مردنی ئه‌وێت پێ باشتر بوو، به‌ ئاسانی ماڵئاواییت له‌ هه‌موو شتێ‌ كرد.
منیش لێره‌ له‌ ده‌ست مردن هه‌ڵدێم، له‌ ده‌ست مردنێكیتر، له‌ مردنی تۆ گه‌لێك زه‌حمه‌تتره‌.
سه‌د خۆزگه‌م به‌ مردنی تۆ، لێره‌ كه‌وتوومه‌ته‌ به‌ر ده‌ست كۆمه‌ڵه‌ سه‌گێك گورگ ئاسا، تێم روودێن.
ئه‌مانه‌ فێری مردووخۆری بوون.
خۆزیا كوێره‌ گولله‌یه‌ك بۆم ده‌هات و به‌سه‌ر دڵم ده‌كه‌وت.
باشتره‌ له‌وه‌ی بكه‌ومه‌ ژێر كه‌ڵبه‌ی هاری ئه‌م دڕندانه‌.
كوا له‌ كوێن، وه‌رن گولله‌یه‌كم پێوه‌نێن و با چیتر ئه‌م شه‌ڕه‌ دۆڕاوه‌ نه‌كه‌م.. ئه‌ی چیم پێووتی خه‌لیل، نه‌مووت ئه‌م شه‌ڕه‌ هه‌موو شتێكی كردووه‌ته‌ شه‌ڕاوی، من له‌وێ به‌ خۆم راگه‌یشتم، به‌ڵام دیسان له‌ده‌ست پاشماوه‌ی شه‌ڕ ده‌ناڵێنم، ئه‌وه‌تا هاتن هه‌موویان بۆم گه‌ڕانه‌وه‌ پێده‌چێ‌ بڕیاریاندابێ‌، له‌گه‌ڵمدا یه‌كلای بكه‌نه‌وه‌، چه‌نده‌ تووڕه‌ و برسین، هارو سه‌ركێشن و واهاتن.
وه‌ڕینی بێ‌ وه‌ستان و پڕ له‌ ترسی سه‌گه‌كان، مێشكی رزگاریان كاس ده‌كرد و خۆفێكی گه‌وره‌یان ده‌خسته‌ دڵییه‌وه‌.
هه‌ر كه‌ لێی نزیك كه‌وتنه‌وه‌، ئه‌میش به‌ خێرایی لێیان چووه‌ پێش.
هه‌موو له‌شی گه‌رم داهات، هه‌نگاوه‌كانی تا ده‌هاتن قورس ده‌بوون، له‌ لمه‌كه‌ ده‌چه‌قین، عاسێ‌ ده‌بوون، ده‌تووت شتێكی قورس به‌ قاچه‌كانییه‌وه‌ نووساوه‌.
سه‌گه‌كان له‌ نزیكی چه‌ند مه‌تریكه‌وه‌ به‌ ده‌م وه‌ڕینێكی ناخۆشه‌وه‌ بۆی وه‌ستان.
له‌به‌ر چاویدا هه‌ر یه‌كه‌و بوو به‌ دێوێك.
ده‌میان بوو به‌ ده‌می عه‌زیایه‌ك، دانه‌كانیان بوون به‌ ریزه‌ خه‌نجه‌ریك و له‌به‌ر شه‌وقی مانگ ده‌بریسكانه‌وه‌.
رزگاریش هه‌ستی ده‌كرد، هه‌تا دێ‌ كایه‌ی سه‌ری گه‌وره‌ و گه‌وره‌تر ده‌بێ‌ و جه‌سته‌شی ده‌په‌نه‌مێ‌.
مانگ له‌به‌ر چاویدا، بوو به‌ بازنه‌یه‌كی گه‌وره‌ و له‌ نێوه‌ڕاستدا شه‌قێكی تێكه‌وت.
ئاسمانیش هێنده‌ نێزیك بۆوه‌، هه‌ر ئه‌وه‌تا خۆی له‌ سه‌ری نه‌ده‌خشاند.
سه‌یرێكی په‌نجه‌كانی خۆی كرد، نینۆكه‌كانی تیژو درێژ ده‌هاتنه‌ به‌رچاو.
هه‌ر په‌نجه‌یه‌كی به‌ قه‌د رانی ئه‌ستوور ببوو، پێكه‌نینێك گولله‌ئاسا ناخی بڕی و هه‌موو گیانی له‌گه‌ڵێدا به‌ جووڵه‌ خست.
وه‌كو شتێكی به‌ ده‌سه‌ڵات، له‌ سه‌گه‌كان وه‌ڕاما و له‌ پڕ پێكه‌نینه‌كه‌ی ته‌قییه‌وه‌.
هه‌ردوو چاویشی پڕ بوون له‌ فرمێسك.
سه‌گه‌كان وه‌ك له‌و ناوه‌ بۆنی شتێكیتریشیان كردبێ‌، بێ‌ ده‌نگ بوون.
لمووزیان هه‌ڵبڕی.
رزگاریش به‌ هه‌مان شێوه‌ سه‌ری كێل كرده‌وه‌ و دیقه‌تی له‌ عه‌ینی شوێن گرت، كه‌ سه‌گه‌كان تێیان ده‌ڕوانی.
سه‌گه‌كان چه‌ند قه‌ڵمبازێكیان بۆ یه‌كتری كرد.
رزگار خۆی كووڕ كرده‌وه‌.
په‌نجه‌كانی له‌ لمه‌كه‌ چه‌قاندن.
سه‌گه‌كان وه‌ك گرژو مۆنیان نه‌مێنی و ساردبووبنه‌وه‌، به‌بێ‌ ده‌نگی و سه‌رسووڕمانه‌وه‌ له‌ زرگار نزیك بوونه‌وه‌، وه‌ستان، چه‌ند جارێك به‌ ده‌وروبه‌ریدا سووڕانه‌وه‌ بۆنیان كرد.
لووتیان تێهه‌ڵسوی، گه‌ڕانه‌وه‌ دواوه‌.
رزگاریش به‌سه‌ر چوار په‌له‌وه‌ له‌سه‌رخۆ به‌ دوایاندا ده‌ڕۆیشت له‌پڕ سه‌گه‌كان وه‌ڕین.
ئه‌میش هه‌ستی كرد ده‌نگێك له‌ نێو گه‌روویدا په‌نگاوه‌ته‌وه‌ و په‌له‌ی ئه‌وه‌یه‌تی بێته‌ ده‌رێ‌.
سه‌گێك له‌به‌رده‌می وه‌ستا و دانه‌كانی لێ جیڕكردنه‌وه‌.
رزگاریش به‌ هه‌مان شێوه‌ مۆڕه‌یه‌كی بۆ كرد.
لمووزی بۆ برده‌ پێش و سه‌گه‌كه‌ی بۆن كرد.
كه‌مێك له‌ یه‌كتر وه‌ڕامان.
سه‌گه‌كه‌ سه‌ری شۆڕكرده‌وه‌و بۆ لای ئه‌وانیتر گه‌ڕایه‌وه‌.
ئه‌وانیتریش وه‌ڕین، هه‌موو وه‌ڕینه‌كان تێكه‌ڵ به‌ یه‌كتر بوون.
ده‌نگێك، هه‌مان ده‌نگه‌ عاسێ‌ بووه‌كه‌ی پێشوو له‌ ناخی رزگار هه‌ڵچوو، به‌ گه‌روویدا هه‌ڵگه‌ڕا، ده‌رپه‌ڕی هه‌ر له‌ وه‌ڕین ده‌چوو، سه‌گه‌كان پرینگانه‌وه‌ بۆ ماوه‌یه‌ك ئه‌و ناوه‌ كش و مات بوو.
دیسان هه‌موو لووتیان به‌رزكرده‌وه‌.
به‌ وه‌ڕینه‌وه‌ خۆیان له‌ رزگار ده‌خشاند و بۆنیان ده‌كرد، هه‌تا ماچیشیان ده‌كرد.
رزگاریش وه‌كو ئه‌وان، ده‌می لێكترازاند حه‌پی، وه‌ڕی، به‌ حه‌وه‌ حه‌و به‌دوایان ده‌كه‌وت.
سه‌گه‌كان وه‌ستان، به‌ سه‌یره‌وه‌ دیقه‌تیان ده‌دایه‌ یه‌كتر و ته‌ماشایه‌كی رزگاریشیان ده‌كرد.
رزگار هه‌ر به‌ ده‌وری خۆیدا ده‌سووڕایه‌وه‌، قوڵپی گریانیش چاوه‌ سوور و لماوییه‌كه‌یان داپۆشی.
سه‌گه‌كان له‌ ناكاو پشتیان تێكرد و چاویان بڕییه‌ سه‌گێكیتر، كه‌ له‌ دووره‌وه‌ شتێكی به‌ ته‌نیشت خۆیه‌وه‌ راده‌كێشا، رزگار له‌سه‌ر چیچكان لێیدانیشت، سه‌ری داخست.
سه‌گه‌كان بۆ دواجار لێی نزیك كه‌وتنه‌وه‌و حه‌په‌ حه‌پێكی دۆستانه‌یان بۆ كرد.
هه‌ر له‌وه‌ ده‌چوو پێیبڵێن (وه‌ره‌ به‌ دوامانكه‌وه‌) دوایی لێیاندا و رۆیشتن.
له‌ دووره‌وه‌ ده‌نگیان ده‌هات، سه‌دای شه‌ڕه‌ سه‌گێكی تووند تێكه‌ڵ به‌ بۆنێكی گه‌نیو، ئاوێته‌ی كش و ماتی و هه‌وای ئه‌و ناوه‌ ده‌بوو.
رزگار، به‌ره‌ به‌ره‌ هه‌ستی ده‌كرد، گیانه‌ زه‌به‌لاحه‌كه‌ی ده‌قۆپێته‌وه‌ مانگیش به‌ره‌و شوێنی جارانی ده‌گه‌ڕێته‌وه‌و ئاسمانیش هه‌وراز ده‌چێ‌، خۆیشی وه‌كو جاران له‌سه‌ر لمه‌كه‌ بینییه‌وه‌.
هه‌راو هۆریای نێو كاسه‌ری سه‌ریشی كز ده‌بۆوه‌ خێرا خێرا هه‌ڵسا و تفێكی رووكرده‌ سه‌ر زه‌وی.
به‌ چاوی به‌ گریانه‌وه‌ هه‌نگاوی هه‌ڵێنا.
دیسان نه‌یده‌زانی بۆ كوێ‌ ده‌چێ‌.
ئه‌وه‌ی به‌ زه‌حمه‌ت هه‌ستی پێده‌كرد ته‌نیا، له‌ دوور دوور، رووناكییه‌كی ئۆقره‌ نه‌گر.
وه‌ك ده‌روونی خۆی، ده‌هاته‌ به‌رچاو......
