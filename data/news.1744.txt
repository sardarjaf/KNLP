ولایەتە یەكگرتووەكانی ئەمریكا، پشتیوانی خۆی بۆ هەموو ئەو لایەنانە دەربڕٍی كە دژ بە رێكخراوی تیرۆریستی داعش لە سوریادا شەڕ دەكەن، ئەو هەڵوێستەشی لەگەڵ دەستپێكردنی هێرشە ئاسمانییەكان لە بنكەی ئەنجەرلیكی توركیاوە، بە چالاككردنی زیاتری هەوڵەكانی تێكشكاندنی داعش، وەسفكرد.
مارك تونەر وتەبێژی وەزارەتی دەرەوەی ئەمریكا لە پرێس كۆنفرانسێكدا، ئەوەی رەتكردەوە، رێككەوتنی وڵاتەكەی بۆ بەكارهێنانی بنكەی ئەنجەرلیك لەگەڵ توركیا، ناپاكی بێت لە یەكینەكانی پاراستنی گەل (یەپەگە) كە لە سوریادا دژ بە رێكخراوی تیرۆریستی داعش شەڕدەكەن.
تونەر رایگەیاند: " بەرانبەر بە یەكینەكانی پاراستنی گەل كە شەڕ لەدژی داعش دەكەن، هەڵوێستی خۆمان بە ڕووی بۆ حكومەتی توركیا خستووەتەڕوو، بۆیە پێویستە دژایەتی ئەو هێزانە نەكرێت".
سەبارەت بە ئەگەری بەشداریی روسیاش لە هاوپەیمانی نێودەوڵەتی لە دژی داعش، تونەر وتی:" هێشتا كات زووە بۆ ئەو بابەتە، تائەم ساتە روسیا بە راشكاوی بەشداریی لەو هاوپەیمانییە و هیچ هەوڵێكی دژ بە داعشدا نەكردووە"، رونیشكردەوە، بە دڵنیاییەوە خوازیارین روسیا بەشێوەیەكی كاریگەر بەشداریی بكات، بەڵام تائێستاش لەو بارەیەوە لەقۆناغی وتوێژداین.
