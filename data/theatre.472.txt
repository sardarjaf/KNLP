ئۆنێل یه‌كێك بوو له‌ مه‌زنترین شانۆنوسه‌ هاوچه‌رخه‌كانی ئه‌مریكا.
ساڵی ١٩٣٢ ده‌بێته‌ خاوه‌نی خه‌ڵاتی نۆبڵی ئه‌ده‌بی.
"ئه‌وسه‌ری لوتكه‌"، "جۆنزی ئیمپڕاتۆر"، "مه‌یمونه‌ توكنه‌رمه‌كه‌" ،"هه‌وه‌س له‌ ژێر ڕه‌شه‌داره‌كاندا" ،" هه‌موو منداڵه‌كانی خوا باڵیان لێ ڕوواوه‌" و "پیاوی مه‌ریخی" له‌ به‌ناوبانگترین شانۆنامه‌كانی ئه‌ون.
٭چیرۆكی هه‌وه‌س له‌ ژێر ڕه‌شه‌داره‌كاندا، وه‌رگێڕی ئێرانی مه‌حمودی كیانوش، له‌ سه‌ر بناغه‌ی شانۆنامه‌كه‌ی نوسیویه‌ته‌وه‌ و منیش له‌ فارسیه‌وه‌ وه‌رمگێڕاوه‌ته‌ سه‌ر زمانی كوردی.
كوڕه‌كان له‌وه‌ی كه‌ باوكیان ده‌یویست ماوه‌یه‌ك لێیان دوور كه‌وێته‌وه‌ خۆشحاڵ بوون.
ئه‌و پیره‌مێردێكی تووڕه‌و دڵ پیس بوو.
تا ئێستاش سێ ژنی هێنابوو، كه‌ دووانیان له‌ به‌ر ڕه‌نج و زه‌حمه‌تی زۆر، مردبوون.
له‌ ژنی هه‌وه‌ڵی دوو كوڕی هه‌بوون به‌ ناوه‌كانی سیمۆن و پێتر‌، له‌ ژنی دووه‌میش كوڕێك به‌ ناوی ئیبین.
یه‌كێك له‌ ڕۆژه‌ گه‌رمه‌كانی به‌هار بوو.
هه‌مووان  بێزار ببوون له‌ كاری تاقه‌ت پڕووكێن له‌و ئه‌رزه‌ به‌رده‌ڵانیه‌دا كه ته‌نانه‌ت‌ خواش له‌ بیری كردبوو.
پیره‌مێرده‌كه‌ ده‌ستی له‌ كاره‌كه‌ی هه‌ڵگرت و ڕوو به‌ كوڕه‌كانی هاواری كرد:
كوڕه‌كان به‌ هۆی ئه‌و قسه‌یه‌وه‌ له‌ پێستی خۆشیاندا جێگایان نه‌ده‌بووه‌.
خامۆش و بێجووڵه‌ ڕاوه‌ستابوون و چاوه‌ڕوانی بڕیاری باوكیان ده‌كرد.
- نازانم كه‌ی ده‌گه‌ڕێمه‌وه‌.
گرینگ نییه‌ تاكه‌ی له‌ ئێوه‌ دوور ده‌بم، به‌ڵام هه‌رگیز ئه‌وه‌ به‌ بیرتاندا نه‌یه‌ت كه‌ من ده‌مرم.
له‌ كۆتاییدا هه‌ر ده‌گه‌ڕێمه‌وه‌.
من سوێندم خواردووه‌ سه‌د ساڵ بژیم، وه‌ به‌ڵێنه‌كه‌ی خۆیشم به‌ جێ دێنم.. باشه‌، ئێستا هه‌مووتان بگه‌ڕێنه‌وه‌ و سه‌رقاڵی كاری خۆتان بن.
كوڕه‌كان ماوه‌یه‌ك ڕاوه‌ستان تا گالیسكه‌ی پیره‌مێرده‌كه‌ له‌ چاو وون بوو.
هه‌نگێ وه‌ك ئه‌وه‌ی ئافرێم كابه‌ت چاوه‌كانی له‌ پێش چاوی ئه‌واندا دانابێت تا بزانێ كوڕه‌كانی له‌ته‌ به‌رده‌كان له‌ ئه‌رز هه‌لده‌گرن یا نه‌، به‌ مه‌یل ساردییه‌وه‌ گه‌ڕانه‌وه‌ سه‌ر كاره‌كه‌ی خۆیان.
- بۆ كالیفۆرنیا.
له‌وێ زێڕ هه‌یه‌.
له‌وێ به‌خته‌وه‌ری و سامان له‌ سه‌ر ئه‌رز نووستوون.
چاوه‌ڕوانه‌ كه‌سێ بێت و هه‌ڵی بگرێت.
- پیتر تۆ هیچ كات لێره‌ ناچی.
تۆ و سیموون هه‌رگیز لێره‌ ناڕۆن.
لێره‌ ناڕۆن تاكوو به‌شی خۆتان له‌ مه‌زڕا‌كه‌ وه‌رنه‌گرن.
چونكه‌ ئێوه‌ هه‌میشه‌ له‌ بیری ئه‌وه‌دان كه‌ ئه‌و به‌و زووانه‌ ده‌مرێ.
- ئێوه‌ هیچ مافێكتان نیه‌.
زه‌وی و زاره‌كه‌ هی وێ بوو.
ئه‌و دایكی ئێوه‌ نه‌بوو.
مه‌گه‌ر باوكم مه‌زڕاکەی داگیر نه‌كرد؟ زه‌ویه‌كه‌ به‌ ناوی دایكمه‌وه‌ بوو، وانیه‌؟ ئێستا ئه‌و مردووه‌ و مه‌زراكه‌ هی منه‌.
سه‌یرێكی مه‌زرای به‌ربڵاو، كێوه‌ ئه‌سته‌م و ڕه‌ش هه‌ڵگه‌ڕاوه‌كان و ماڵه‌ دڵته‌نگه‌كه‌ی كرد.
ته‌نیا ڕیزێك له‌ ڕه‌شه‌داره‌كان ده‌وریان دابوو.
وەکوو دایكێك كه‌ به‌ سه‌ر كۆرپه‌ڵه‌ نه‌خۆشه‌كه‌یدا نووشتابێته‌وه‌ و بیلاوێنێ، ڕه‌شه‌داره‌كان دایكانێكی به‌هێز و گه‌رم و گووڕ و ژیر بوون، له‌ گه‌ڵ كۆرپه‌ی زه‌ویدا به‌ خۆشه‌ویستیه‌وه‌ ده‌په‌یڤین.
شه‌ش هه‌فته‌ به‌ سه‌ر سه‌فه‌ره‌كه‌ی ئافرێم كابه‌تدا تێپه‌ڕی.
ئیبین له‌و وه‌خته‌دا هه‌واڵێك كه له‌‌ جیهانی خه‌وندا چاوه‌ڕوانی بوو، بیستی.
به‌رله ‌هه‌موان نه‌ختێك شه‌ڕابی خوارده‌وه‌.
ئه‌و وه‌كو براكانی دیكه‌ی ئه‌وه‌نده‌ شه‌ڕابخۆر نه‌بوو.
به‌ڵام ئێستا بۆ پێشاندانی ئه‌و حاڵه‌ته‌ نائاساییه‌ خێرایه‌ی كه‌ تووشی ببوو، به‌ پێویستی زانی كه‌مێك شه‌ڕاب بخواته‌وه‌.
دوای خواردنه‌وه‌ی شه‌ڕابه‌كه‌ی له‌ شار گه‌ڕایه‌وه‌ و به‌ په‌له‌ به‌ نێو دره‌خته‌كاندا تێپه‌ڕی به‌ره‌و ئه‌و شوێنه‌ی كه‌ دایكی له‌ پێش مه‌رگی خۆیدا پێشانی دابوو.
دایكی پێی گوتبوو كه‌ باوكی ته‌واوی ئه‌و پوڵانه‌ی كه‌ له‌ مه‌زراكه‌ ‌دا‌ به‌ ده‌ستی هێنابوو، له‌و شوێنه‌دا شاردویه‌ته‌وه‌.
ئه‌و پوڵانه‌ی كه‌ ژنه‌ هه‌ژاره‌كه‌ و كوڕه‌كه‌ی واته‌ ئیبین له‌ مه‌زراكه‌ به‌ ده‌ستیان هێنابوو.
دایكی وه‌سیه‌تی به‌ ئیبین كردبوو كه‌ پاش مردنی له‌ ده‌رفه‌تێكی له‌باردا سه‌رجه‌م ئه‌و پووڵانه‌ هه‌ڵگرێ و ئێستاش ده‌رفه‌تێكی له‌ باری بۆ ڕه‌خسابوو.
تۆزێك دواتر ئیبین گه‌ڕایه‌وه‌ ماڵ و چووه‌ ژووری زڕبراكانی خۆی.
گۆزه‌یه‌كی قوڕینی هه‌ڵگرت و له‌ نێوه‌ڕاستی ژووره‌كه‌دا دای به‌ ئه‌رزدا و له‌ خه‌وی ڕاپه‌ڕاندن.
سه‌ره‌تا ئه‌و هه‌واڵه‌ گرنگه‌ی كه‌ پێی بوو پێیانی ڕاگه‌یاند و به‌ خۆشحاڵیه‌وه‌ گووتی كه‌ باوكیان خۆی خستۆته‌ داوه‌وه‌: پیره‌مێرد كچێكی بیست و پێنج ساڵه‌ی ئیتاڵی خواستبوو.
ئه‌و كچه‌ی له‌ یه‌كێك له‌ ڕیستۆرانه‌ بچوكه‌كانی ( نیو دابر) له‌ نزیك هێڵی ئاسنی شه‌مه‌نده‌فه‌ردا بینیوه‌ و له‌ گه‌ڵیدا ژیانی هاوبه‌شی پێكهێناوه‌.
كاری كچه‌كه‌ش فه‌ڕاشی ره‌ستۆرانه‌كه‌ بووه‌.
پیتر و سیموون له‌ كاتێكدا نه‌یانده‌توانی به‌م هه‌واڵه‌ باوه‌ڕبكه‌ن، له‌ یه‌كتر ڕامان.
سیموون وتی:
ئیبین دوای شادیه‌كی نامۆ تووشی دڵه‌ڕاوكێ ببوو، براكانی ده‌وروژاند.
كاتێ وتیان چیتر له‌ مه‌زراكه‌ی باوكیاندا نامێننه‌وه‌ و بڕیاریانداوه‌ بارگه‌و بنه‌ی سه‌فه‌ریان هه‌ڵپێچن و بچن بۆ كالیفۆرنیا، ئیبین ده‌روونی تژی ببوو له‌ شادی.
ئه‌وجار ئه‌و پوڵانه‌ی ده‌ریهێنابوون پیشانیانی دا و وتی ئه‌گه‌ر ئه‌وان به‌شه‌ ئه‌رزه‌كه‌ی پێببه‌خشن و سه‌نه‌ده‌كه‌ی ئیمزا بكه‌ن ئه‌وا له‌ باتی ئه‌وه‌ سێ سه‌د دۆلاریان ده‌داتێ.
دوو براكه‌ سه‌یرێكی پاره‌كه‌یان كرد و خێرا سه‌نه‌ده‌كه‌یان ئیمزا كرد و پاره‌كه‌یان وه‌گرت.
به‌ڵام چاوه‌ڕوان بوون تاكوو باوكه‌ هه‌فتاو شه‌ش سه‌ڵه‌كه‌یان له‌گه‌ڵ بووكی تازه‌ بگه‌ڕێته‌وه‌ ماڵ.
چونكه‌ له ‌لایه‌كه‌وه‌ ویستیان دڵنیا بن كه‌ باوكیان ژنی هێناوه‌ و له‌لایه‌كی تریشه‌وه‌ دڵیان ده‌یخواست كه‌ ‌گنه‌تفێك به‌ نێوچه‌وانیدا بكه‌ن.
سه‌ره‌نجام چه‌ند ڕۆژێك دواتر، به‌یانیه‌ك گا‌لیسكه‌كه‌ی باوكیان به‌ ڕازاوه‌تر و جوانتر له‌ پێشوو له‌ ڕێگاوه‌ گه‌یشت.
ژنه‌ تازه‌كه‌یشی كه‌ ناوی ئاننا بوو به‌ ته‌نیشتیه‌وه‌ له‌ سه‌ر گالیسكه‌‌که‌ دانیشتبوو.
ژنه‌كه‌ ڕووخسارێكی پڕشنگدار و چاوانێكی ڕه‌ش و هه‌ست بزوێنی هه‌بوو.
چاك ده‌یزانی كه‌ ئه‌مه‌ هه‌ر ئه‌و مه‌زرایه‌یه‌ كه‌ ده‌بێ بۆ هه‌میشه‌ تێیدا بژیت.
ئه‌و مه‌زرایه‌ی كه‌ ده‌بێته‌ خاتوون و خاوه‌نی.
كاتێ گالیسكه‌كه‌ نزیكبووه‌وه‌، سیموون و پیتر له‌ ده‌رگای حه‌ساری ده‌ره‌وه‌ ڕایان كرد.
كراسه‌كانیان له‌ به‌ركردبوو، جانتاكانیان به‌ستبوون و ئاماده‌ی سه‌فه‌ر بوون.
به‌باوكیان وت كه‌ چیتر له‌ ئه‌رزه‌كانی ئه‌ودا ناژین، چی دیكه‌ بڕیاره‌ تووڕه‌كانی ئه‌و به‌جێ ناهێنن و بۆ هه‌میشه‌ لێره‌ ده‌ڕۆن و ڕێگای كالیفۆڕنیا ده‌گرنه‌ به‌ر.
ئه‌م هه‌واڵه‌ بۆ ئاننا هه‌واڵێكی دڵخۆشكه‌ر بوو.
به‌ هیچ شێوه‌یه‌ک‌ دڵی ناخۆش نه‌‌كرد.
له‌ ڕوخساری دا دیاربوو كه‌ سه‌ركه‌وتووانه‌ ده‌یگوت له‌ هیچ شتێك نیگه‌ران نابێ.
هه‌روا له‌وێ ڕاوه‌ستابوو و  گوێی بۆ ئه‌و ناسزایی و قسه‌ ناشرینانه‌ شل كردبوو كه‌ دوو براكه‌ به‌ باوكیان ده‌گوتن.
ئه‌نجا ڕاسته‌وخۆ چووه‌ ماڵه‌وه‌ و چووه‌ ئه‌و ژووره‌ گه‌وره‌یه‌ی نووستن كه‌ كاتی خۆی دوو ژنه‌كانی تری ئافریم كابێت تێیدا نووستبوون.
هه‌ر له‌وێ منداڵیان بووبوو‌ و هه‌ر له‌وێشدا مردوون.
حه‌زی له‌و ژووره‌ بوو.
ژوورێكی باش بوو بۆ نووستن.
به‌ شێوه‌یه‌كی گشتی له‌ هه‌ر ماڵێكدا ئه‌و جۆره‌ ژوورانه‌‌ی خۆش ده‌ویست و پێی خۆشبوو.
له‌ قه‌راخی په‌نجه‌ره‌كه‌دا ڕاوه‌ستا تا سیموون و پیتر ته‌واوی قسه‌كانی خۆیان به‌ باوكیان وت.
چاوه‌ڕوان بوو تا پیره‌مێرده‌كه‌ كوڕه‌كانی ڕاو نا و گه‌ڕایه‌وه‌ بۆ ئه‌مباره‌كه‌ تا بزانێ نه‌وه‌كوو بۆ كرێی سه‌فه‌ر تفاقی وڵاخه‌كانیان فرۆشتبێ.
ئه‌وجار ئاننا به‌ره‌و لای قه‌ره‌وێڵه‌ی نووستنه‌كه‌ چوو و لێفه‌ و به‌تانیه‌كانی له‌ سه‌ر خڕكرده‌وه‌ و بردنی بۆ قاتی خواره‌وه‌ بۆ ئه‌وه‌ی بیانداته‌ به‌ر هه‌تاو.
له‌وكاته‌دابوو كه‌ چاوی به‌ ئیبین كه‌وت.
زۆر زوو ئه‌وی ناسیه‌وه‌.
ئیبین له‌ نزیك ده‌رگاكه‌دا‌ ڕاوه‌ستابوو.
به‌و جۆره‌ی كه‌ باوكی وتبووی به‌ژنێكی درێژ و حاڵه‌تێكی تووڕه‌ی هه‌بوو.
به‌ڵام باوكی نه‌وتبوو كه‌ ئیبین به‌ژنێكی سه‌رنجڕاكێشی هه‌یه‌ و جوانیشه‌.
ئیبن شتێكی نه‌وت و به‌ حاڵه‌تێكی تووڕه‌و بێ ده‌نگه‌وه‌ بێوه‌ڵام ئاننای هێشته‌وه‌.
ئاننا درێژه‌ی به‌ قسه‌كه‌یدا و وتی:
- ئیبین من ساڵانێكی زۆر له‌ نێو بێگانه‌و نه‌یاراندا ژیاوم و چوارده‌وره‌یان لێ ته‌نیبووم.
به‌ڵێ ساڵانێكه‌.. به‌ڵام ئێستا ئیدی پێویستم به‌ هاوڕێیه‌.
له‌ چاوه‌كانی ئیبین ڕاما و درێژه‌ی به‌ قسه‌كانی دا.
ڕه‌نگه‌ ئه‌گه‌ر لێره‌ وه‌ك هاوڕێیه‌ك بمێنیه‌وه‌ و وه‌ك هاوڕێیه‌ك له‌ گه‌ڵمدا بژیت باشتر بێت.
- پێش هه‌موو شتێك قسه‌ی جوان بكه‌.
من چه‌نه‌ی لێ ناده‌م و سه‌وداش له‌ گه‌ڵ هیچ یه‌كێكتاندا ناكه‌م، نه‌ له‌گه‌ڵ تۆ و نه‌ له‌گه‌ڵ ئه‌و و نه‌ له‌گه‌ڵ هیچ كه‌سێكی دیش.
تاوێك له‌ چاوه‌كانی یه‌كتر ڕامان.
به‌لای هه‌ردووكیانه‌وه‌ سه‌یر بوو كه‌ توانیبوویان له‌گه‌ڵ یه‌كتردا بدوێن.
كچێكی خه‌ڵكی شاره‌  ته‌ریك و دووره‌كانی ئیتاڵیا و كوڕێك كه‌ له‌م مه‌زرا به‌رده‌ڵانیه‌ به‌ولاوه‌ له‌ ته‌واوی ژیانیدا، هیچ شوێنێكی تری پێ نه‌ده‌زانی... كوڕێك كه‌ ئێستا ئه‌م ژنه‌ ببووه‌ زڕدایكی و هه‌رچه‌نده‌ ته‌نانه‌ت دوو ساڵیش ته‌مه‌نی له‌ دایكه‌ تازه‌كه‌ی كه‌متر نه‌بوو.
كوڕێك كه‌ بۆ ژنێك پێگه‌یشتووه‌ و ژنێكیش كه‌ بۆ ژیان گه‌شه‌ی كردبوو.. كوڕ و كچێك كه‌ ئێستا له‌ به‌رامبه‌ری یه‌كتردا ڕاوه‌ستابوون.. له‌مه‌وبه‌دوا پیره‌مێردێكی حه‌فتاو شه‌ش ساڵه‌ ده‌بێته‌ بڕیارده‌ری ژیانی هه‌ردووكیان.
ئیبین ئه‌و شه‌وه‌ هه‌رچی كردی خه‌وی لێ نه‌كه‌وت.
له‌ سه‌ر جێگای نوستنه‌كه‌ی ڕاكشابوو و له‌ به‌ر ڕۆشنایی مۆم سه‌رقاڵی خوێندنه‌وه‌ی كتێب بوو.
ماوه‌یه‌كی پێ چوو.. چیتر هیچ ده‌نگێك له‌ ژووره‌كه‌ی ته‌نیشتیه‌وه‌ وه‌ به‌رگوێ نه‌ده‌كه‌وت.
بیری كرده‌وه‌ كه‌ له‌وانه‌یه‌ ئێستا ئیدی هه‌ردووكیان خه‌وتبن.. به‌ڵام له‌ پڕه‌وه‌ گوێی له‌ ده‌نگی گڕی باوكی بوو.
تاوێكی تر بێده‌نگی باڵی كێشا به‌ سه‌ر ژووره‌كه‌دا، پاشان گوێی له‌ ده‌نگی ناسك و دڵگیری ئاننا بوو.
ئاننا له‌سه‌رخۆ پێده‌كه‌نی.
ئیبین ڕاوه‌ستا تا پێكه‌نینه‌كه‌ی ته‌واوبێت، به‌ڵام بێسوود بوو.. له‌وه‌ زیاتر نه‌یده‌توانی به‌رگه‌ی ئه‌و بارودۆخه‌ بگرێ كه‌ له‌ چه‌ند مه‌تری پشتی دیواره‌كه‌ی ئه‌ودا ڕوویده‌دا.
كتێبه‌كه‌ی دوورخسته‌وه‌ و مۆمه‌كه‌ی كوژانده‌وه‌ و ڕاكشا و به‌ هێوری لێوه‌كانی له‌ سه‌ر یه‌ك دانا... وه‌ك ئه‌وه‌ی بیه‌وێت بڵێ، بێده‌نگ به‌!
به‌سیه‌تی پێكه‌نین!
تكایه‌ به‌سیه‌تی!
به‌ڵام ده‌نگی پێكه‌نین ته‌واو نه‌بوو.
سه‌رینه‌كه‌ی له‌ ژێر سه‌ری ده‌رهێناو ڕوومه‌تی خۆی پێ داپۆشی... وه‌ك ئه‌وه‌ی بیه‌وێت به‌و شێوه‌یه‌، ده‌نگی پێكه‌نینه‌كه‌ ببڕێته‌وه‌.
به‌ڵام هه‌روا گوێی له‌ ده‌نگی پێكه‌نینی پڕ له‌ گوڕ و تینی ژنه‌كه‌ بوو.
ڕۆژی دوایی، كه‌ ڕۆژی یه‌كشه‌ممه‌ بوو، ئاننا له‌ مه‌زراكه‌ ده‌یگوزه‌راند.
بۆ ئه‌و ڕۆژێكی خۆش و ته‌فریحی بوو، چونكه‌ ده‌یزانی ئیبین به‌ چ شور و شه‌وق و هه‌وه‌سێكه‌وه‌ ئه‌وی ده‌وێت.
ئیبین لیباسه‌كانی پۆشیبوو... ده‌یویست له‌سه‌رخۆ و بێده‌نگ له‌ ماڵ بچێته‌ ده‌ره‌وه‌، به‌ڵام ئاننا بینی و پێشی پێگرت و به‌زه‌رده‌خه‌نه‌یه‌كی ژیرانه‌وه‌‌ لێوه‌كانی بزواند.
ماوه‌یه‌كی زۆر نه‌بوو كه‌ ئاننا هاتبووه‌ ئه‌م هه‌واره‌، به‌ڵام له‌و ماوه‌ كه‌مه‌دا، توانیبووی هه‌ندێك زانیاری له‌ باره‌ی ئه‌و ژنه‌وه‌ وه‌ده‌ستبێنێ.
ژنێكی قه‌ڵه‌و و سفت و سۆڵ بوو، كه‌ كاتی خۆی بێوه‌ژنێكی جوان بووه‌.
ناوی "مین" بوو و  له‌ ماڵێكی سه‌رشه‌قامدا ده‌ژیا.
له‌ هه‌رجێگا پیاوێك له‌ نێوان ته‌مه‌نی هه‌ڤده‌ تا هه‌فتا ساڵی لێ بووایه، سه‌ر و كه‌له‌ی‌ مینی لێ ده‌بینرا.
خه‌ڵكی ده‌یانگووت، كه‌ مین له‌ نێوان ئه‌و هه‌موو پیاوه‌ی كه‌ په‌یوه‌ندیان له‌ گه‌ڵیدا هه‌یه‌،  ئیبین كابێتی له‌ هه‌موویان پتر خۆش ده‌وێ.
ـ ئا... من نازانم، سه‌ره‌ڕای ئه‌وه‌ش زۆرێك له‌ خه‌ڵك له‌و بڕوایه‌ دان، كه‌ ئه‌و له‌ تۆ جوانتره‌.
ـ له‌وانه‌یه‌!
به‌ڵام ئه‌و له‌ تۆ باشتره‌.
هه‌رچیه‌ك بیكات بۆ خۆی ده‌یكاو كاری به‌ هیچ كه‌سێكه‌وه‌ نیه‌.
به‌ دزیه‌وه‌ هه‌نگاو هه‌ڵناگرێ، تا ئه‌وه‌یکه‌‌ هی منه‌ و مافی منه‌ لێم داگیریكات.
ئێستا له‌وجێگایه‌دا كه‌ هه‌ردووكیان ته‌كانێك له‌مه‌وبه‌ر، وێكڕا پێده‌كه‌نین و یه‌كتریان لۆمه‌ ده‌كرد، دیواره‌كان تێكڕما بوون.
ئێستا نه‌فره‌تێكی نامۆ هه‌ردووكیانی گرتبووه‌ خۆی.
ئه‌و نه‌فره‌ته‌ش نه‌فره‌تێكی ڕه‌سه‌ن بوو، هه‌م سرووشتی و هه‌م ناسرووشتی بوو، چونكه‌ هه‌روا قسه‌یان ده‌كرد و له‌باتی له‌ یه‌كتر جوودابوونه‌وه‌یان ، تا ده‌هات له‌ یه‌كدی نزیك ده‌بوونه‌وه‌.
ئاننا به‌ هه‌موو تووڕه‌ بوونیه‌وه‌، له‌ ژیانی ژنێكی سوك، له‌ ژنێكی ماسیگری برسی ده‌چوو، كه‌ له‌ سه‌ر پارووه‌ نانێك ده‌ستی ده‌كرد به‌ زمانشڕی، پرسی: 
ده‌ستی به‌ باخه‌ڵی داكرد و به‌ دوای كاخه‌زێكدا ده‌گه‌ڕا.
كاخه‌زه‌كه‌ی له‌ پێش چاوی ئاننا ڕاگرت و ووتی:
ـ تۆ ئاواتی ئه‌و ڕۆژه‌ی كه‌ ئه‌گه‌ر ته‌نانه‌ت له‌ته‌ گیایه‌كیشت هه‌بێت له‌ گه‌ڵ خۆتدا ده‌به‌یته‌ گۆڕه‌وه‌.
لێره‌ بڕۆ، ده‌نا ئه‌گه‌ر بمه‌وێت باوكت لێهه‌ڵده‌نێم لێره‌ وه‌ده‌رت نێت.
ئافریم له‌ نێو ئه‌مباره‌كه‌وه‌ گوێی له‌و ده‌نگه ‌ده‌نگه‌ بوو.
به‌ په‌له‌ به‌ره‌و ماڵ ڕایكرد.
چاوی به‌ ئیبین كه‌وت كه‌ به‌ سه‌ر شه‌قامه‌كه‌دا به‌ره‌و شار ده‌چێت.
پاشان چاوی به‌ ئاننا كه‌وت كه‌ له‌سه‌ر كورسیه‌كی پشوودان، له‌ قه‌راغی داڵانه‌كه‌دا دانیشتووه‌.
به‌ په‌شۆكاویه‌وه‌ له‌ سه‌ر كورسیه‌كه‌ خۆی ده‌جمێنێ و چاوه‌كانی بڕیوه‌ته‌ ئیبین كه‌ به‌ سه‌ر شه‌قامه‌كه‌دا ڕاده‌برێ.
ئافریم چوو بۆ لای ئاننا، ده‌سته‌ تووڕه‌ و گه‌وره‌كانی له‌ سه‌ر هه‌ردوو شانی دانا و پرسی:
-  بوونی ئیبین بۆ من زۆر گرنگه‌.
نه‌ها كه‌ برا نه‌فره‌تی و تاوانباره‌كانی ڕێگای دۆزه‌خیان گرتۆته‌ پێش و سه‌ری خۆیان‌ هه‌ڵگرتووه‌، جگه‌ له‌ ئیبین كه‌سێكی تر شك نابه‌م.
ده‌نگی ئافریم گڕی گرت و مینا ئه‌وه‌ی بیری به‌خشینی هیچ شتێكی بۆ هیچ كه‌سێك له‌ مێشكدا نه‌بێت ووتی:
ئافریم به‌ سانایی و خۆشه‌ویستیه‌وه‌ وه‌ڵامی دایه‌وه‌ و ووتی، كه‌ به‌ر له‌مردن ئه‌وه‌نده‌ی كاتی به‌ ده‌سته‌وه‌ بێت ئاور له‌ ماڵ و سامانی مه‌زرا به‌ربدا، ڕه‌نگه‌ ته‌نیا ووڵاخه‌كان ئازاد بكات.
له‌وانه‌یه‌ له‌ بیابانێكدا به‌ره‌ڵڵایان بكات.
زه‌رده‌خه‌نه‌ی سه‌یر و عارفانه‌ی ئه‌و، ده‌روونی ئاننای پڕ كرد له‌ ترس.
له‌ كاتێكدا سه‌ری باده‌دا و به‌زه‌حمه‌‌ت خۆی به‌‌ سه‌ر كورسیه‌كه‌وه‌ ده‌جماند، ووتی:
ـ به‌ڵی!
یانی ئه‌مه‌یه‌ پاداشتی ئه‌وه‌ی كه‌ من كه‌ له‌گه‌ڵ تۆدا زه‌ماوه‌ندم كرد؟ له‌گه‌ڵ ئه‌وه‌ش كه‌ ئیبین لێت بێزاره‌، كه‌چی هه‌ر خۆشت ده‌وێت.
به‌ منیش ده‌ڵێی له‌ سه‌ر شه‌قام به‌ره‌ڵڵات ده‌كه‌م.
ـ ڕێگام بده‌ باسی كوڕه‌كه‌تت بۆ بكه‌م.
ده‌زانی چووه‌ بۆ كوێ؟ چووه‌ تا سه‌ردانی ئه‌و ژنه‌ سووكه‌ی گونده‌كه‌ بكات.
له‌پڕ ئاننا له‌ مه‌ڕ ئه‌و قسه‌یه‌ی كه‌ كردی نیگه‌ران بوو، هه‌ر بۆیه‌ ترسی لێ نیشت.
بینی كه‌ ڕوخساری ئافریم له‌ تووڕه‌ییدا، سور هه‌ڵگه‌ڕاو گرژ بوو.
چاوه‌كانی له‌ شه‌قامه‌ چۆڵه‌كه‌ بڕیبوو.
ئاننا گوێی لێبوو كه‌ ئافریم له‌ ژێر لێوه‌وه‌ ده‌یگوت:
- هیچ... هیچ كارێكی خراپی نه‌كردووه‌.
مه‌به‌ستم ئه‌وه‌ نه‌بوو.
زۆر جار ووشه‌كان له‌ مێشكی مندا تێكه‌ڵ ده‌بن.
قسه‌كه‌ی من به‌ هیچ شێوه‌یه‌ك ڕاست نه‌بوو.
مه‌به‌ستم جگه‌ له‌ شۆخی هیچ شتێكی دیكه‌ نه‌بوو.
ـ من سێ كوڕم هه‌یه‌، هیچ یه‌كێك له‌وان فلسێك ناهێنن... له‌ پاش من ئاخر كێ ئێره‌ به‌ڕێوه‌ ببات؟ 
ـ تۆ خۆ له‌ من نه‌بووی، به‌ڵام كوڕی من له‌ منه ‌و خوێنی منه‌.
له‌ من!
له‌وكاته‌دا ده‌تگوت ته‌واوی ئه‌ستێره‌كانی ئاسمان به‌سه‌رسه‌ری ئافریم كابه‌تدا ده‌دره‌وشانه‌وه‌.
له‌پڕه‌وه‌ هه‌رچی بۆغز و تووڕه‌یی بوو له‌ بیری خۆی برده‌وه‌، وه‌ك زاوایه‌كی تازه‌، به‌ شورو هه‌وه‌سێكی زۆره‌وه‌ پرسی:
ئه‌مجاره‌یان ئاننا به‌ جۆرێك هه‌ڵسوكه‌وتی له‌گه‌ڵدا ده‌كرد وه‌ك ئه‌وه‌ی نیشان بدات كه‌ لێی بێزار نیه‌.
ده‌سته‌ گه‌وره‌ تووڕه‌كانی له‌ نێو ده‌ستی خۆی ناو ووتی: 
ـ به‌ڵام خۆ تۆ هێشتا پیاوێكی به‌هێزی.
ئه‌و چاوه‌ڕوانیه‌ت لێ ده‌كرێت!
وایه یان نا‌؟!
من هه‌میشه‌ بیرم له‌و مه‌سه‌له‌یه‌ كردۆته‌وه‌.
به‌ڵێ.. هه‌میشه‌ پاڕاومه‌ته‌وه‌ كه‌ خوا منداڵێكمان پێ ببه‌خشێ.
ئافریم به‌ ناخی خۆیدا شۆڕ بووبوه‌وه‌ و ڕوخساری سور هه‌ڵگه‌ڕابوو به‌ڵام ئه‌و سورهه‌ڵگه‌ڕانه‌ی ڕوخساری وه‌ك جاری پێشوو له‌ تووڕه‌ییه‌وه‌ سه‌رچاوه‌ی نه‌گرتبوو و چێژێكی خوایی و هه‌ست بزوێنی له‌گه‌ڵدا ئاوێته‌ بووبوو.
له‌ پڕ ژیان له‌ چاوه‌كانی ئه‌ودا له‌ ڕاده‌به‌ده‌ر جوان بوو، سه‌رسوڕهێنه‌رانه‌ جوان بوو.
ـ خوا پێمانی ده‌به‌خشێ، ئه‌و‌جا ئاننا كارێك نامێنێت كه‌ له‌ به‌ر خاتری تۆ ئه‌نجامی نه‌ده‌م.
تۆ هه‌رچیه‌كی بته‌وێت به‌ دڵ و به‌ گیان بۆتی جێبه‌جێ ده‌كه‌م.
دانوشتایه‌وه‌، جه‌سته‌ی ده‌له‌رزی و تێده‌كۆشا به‌ لێوه‌كانی یه‌كه ‌یه‌كه‌ی قامكه‌كانی ئاننا بجوێ و به‌مجۆره‌ شادمانی خۆی ده‌رببڕێ.
هه‌نگێ سه‌ری به‌رزكرده‌وه‌ و ڕوو له‌ ئاسمان فكری و هاواری كرد:
ـ ئاننا دووباره‌ له‌ ده‌رگای خوا بپاڕێوه‌، ئه‌و خوایه‌ی كه‌ پاڕانه‌وه‌كه‌ی "ڕاشڵ"ی قبوڵ كرد، پاڕانه‌وه‌كه‌ی تۆش قبوڵ ده‌كات.
ئاننا بپاڕێوه‌!
دووباره‌ بپاڕێوه‌!
تا خوداوه‌ند گوێی له‌ ئاواتت بێ.
ئافریم مینا تازه ‌زاوایه‌كی تژی له‌ هه‌وه‌س ده‌ستی به‌ گریان كرد.
ئاننا نه‌یتوانی خۆی ڕاگرێ، فرمێسكه‌كانی پیره‌مێرده‌كه‌ دڵۆپ دڵۆپ ده‌تكایه‌ سه‌ر داوێنه‌كه‌ی.
ئه‌و له‌ دڵه‌وه‌ پێكه‌نی و ووتی:
هه‌نگێ سه‌ری به‌رزكرده‌‌وه‌، له‌باتی سه‌یری ئاسمان چاوی بڕیه‌ په‌نجه‌ره‌ی ژووره‌كه‌ی ئیبین.
ئاننا ئه‌و شه‌وه‌یان بێدار مایه‌وه‌، تا ئه‌و كاته‌ی كه‌ ئافریم له‌ماوه‌ی بارینی چه‌ند سه‌عات بارانی به‌خوڕ، په‌ست بووبوو.
له‌ نوێنه‌كه‌ی هه‌ستا و به‌ره‌و ته‌ویڵه‌كه‌ چوو، تاكو سه‌رێك له‌ ووڵاخه‌كان بدات... ئه‌وكات ئه‌ویش له‌ جێگا ڕاستبۆوه‌.
له‌خه‌فه‌تا هه‌ناسه‌ بڕكێی بوو.
به‌ جه‌سته‌ی ئاره‌قاویه‌وه‌، به‌ره‌و لای ژووره‌كه‌ی ئیبین چوو.
ده‌رگاكه‌ی كرده‌وه‌، له‌ شوێنی نوستنه‌كه‌ی نزیكبووه‌ و خۆیدا به‌ سه‌ریدا و به‌ ماچێك له‌ خه‌وی كرد.
ئاننا له‌ چاوه‌ خامۆشه‌كانی ئیبین ڕاما.
له‌پڕ یه‌كێك له‌ ژووره‌كانی قاتی خواره‌وه‌ی وه‌بیر هاته‌وه‌... ئه‌و ژووره‌ی كه‌ له‌ یه‌كه‌مین ڕۆژی هاتنیدا بۆ مه‌زراكه‌... بیری له‌وه‌ كردبۆوه‌ كه‌ خاوێنی بكاته‌وه‌.
ژووره‌كه‌ تاریك و پڕ له‌ ئامرازی و كۆن و تۆز له‌سه‌رنیشتوو بوو.
ئه‌وڕۆژه‌ی ده‌ستیدابۆ پاككردنه‌وه‌، ئافریم كابیت هاتبۆ ژووره‌وه‌ و پێی ووتبوو، كه‌ له‌وێ بچێته‌ ده‌ره‌وه‌.
پێی ووتبوو كه‌ ئه‌و ژووره‌ هی دایكی ئیبینه‌.
ئاننا ئه‌وێی به‌ باشترین هۆڵی ماڵ ده‌زانی و ده‌یویست له‌وێ‌ له‌گه‌ڵ ئێبین و به‌ دوور له‌ چاوه‌كانی باوكی خه‌ڵوه‌ت بگرێت.
له‌وێ ده‌یتوانی له‌ گه‌ڵ ئیبین دا قسه‌ بكا و دڵی وه‌ده‌ست بێنێ.
ئه‌مه‌ ئه‌و ژووره‌یه‌ كه‌ ئیبین لێی بێزار بوو.
حه‌زی نه‌ده‌كرد كه‌ هیچ كه‌سێك باسی بكات یان بچێته‌ ناویه‌وه‌.
هه‌ستا و ژووره‌كه‌ی به‌ جێ هێشت.
ئاننا له‌ هۆڵه‌كه‌دا‌ چاوه‌ڕوانی ئیبین بوو.
ئه‌و ساتانه‌ی چاوه‌ڕوان ئه‌سته‌مترین ساتی چاوه‌ڕوانی بوون له‌ ته‌واوی ژیانیدا.
هه‌رچه‌نده‌ نه‌یده‌زانی كه‌ دێت یان نا، لێ هه‌ر چاوه‌ڕوانی هاتنی ده‌كرد.
سه‌رنجام له‌ دوای تێپه‌ڕینی چه‌ند ده‌قیقه‌یه‌ك، دوای ژماردنی هه‌زاران دڵۆپه‌ باران كه‌ به‌ سه‌ر په‌نجه‌ره‌ كۆنه‌كه‌ی پشتی سه‌ریدا ده‌هاتنه‌ خوارێ‌، گوێی له‌ ترپه‌ی پێیه‌ك بوو.
له‌وكاته‌دا ده‌رگای ژووره‌كه‌ كرایه‌وه‌... ئیبین هاته‌ ژووره‌وه‌... یه‌كتریان ڕامووسی و جگه‌ له‌ خۆیان و ئه‌وینێك كه‌ له‌و كاته‌دا له‌ خوێنیاندا ده‌خرۆشا هیچ شتێكی دیكه‌یان له‌ بیر نه‌مایه‌وه‌.
مانگه‌كان به‌ خێرایی تێپه‌ڕین.
ئه‌و مانگانه‌ی كه‌ ئیبین و ئاننا جار نا جارێك هه‌لیان بۆ ده‌ڕه‌خسا پێكه‌وه‌ بن، مانگه‌یلێكی مه‌زن و شیرین بوون.
ئه‌وان پێكه‌وه‌ له‌ ده‌ربه‌ندێكی به‌رته‌سكی دوور له‌ ماڵدا ژوانیان ده‌گرت.
ئه‌و شه‌وانه‌ی كه‌ ئافرێم كابێت له‌ ژووری نوه‌ستندا په‌رێشان بوو، جێگۆڕكێی ده‌كرد و له‌ عه‌مباره‌كه‌دا ده‌خه‌وت، كه‌ گه‌رمتر بوو.
هه‌ر له‌و شه‌وانه‌دابوو ئاننا و ئیبین ده‌چوون بۆ نێو هۆڵه‌كه‌ و تا به‌یانی له‌ ئامێزی یه‌كتردا ده‌مانه‌وه‌.
ئه‌گه‌ر جارێكیش ئافریم له‌ ماڵ بووایه‌، ئه‌وا ده‌چوونه‌ نێو مه‌زراكه‌وه‌.
ئه‌گه‌ر پیره‌مێرده‌كه‌ له‌ مه‌زراكه‌دا سه‌رقاڵی كاركردن بووایه‌، ئه‌وا ده‌چوونه‌ نێو ته‌ویڵه‌كه‌وه‌.
یه‌كدوو جاریش خافڵگیر ببوون.
جارێكیان ئافریم چووبوو بۆ شار، به‌ په‌له‌ گه‌ڕایه‌وه‌.
ناڵی ئه‌سپه‌كه‌ی له‌ق بووبوو و به‌دوای چه‌كوشێك و ده‌سته‌بزمارێكدا چووبووه‌ نێو ته‌ویڵه‌كه‌وه‌.
پاش خوله‌كێك بیری كه‌وته‌وه‌، كه‌ بزماره‌كانی له‌ سه‌ر عه‌مباری تفاقه‌كانی داناوه‌.
پاشان له‌ قادرمه‌كانه‌وه‌ سه‌ركه‌وت بۆ سه‌ره‌وه‌.
به‌ر له‌وه‌ی بگاته‌ سه‌ربانی عه‌مباره‌كه‌، واته‌ هه‌مان ئه‌و شوێنه‌ی كه‌ ژنه‌كه‌ی و كوڕه‌كه‌ی به‌یه‌كه‌وه‌ لێی ڕاكشابوون و هه‌ر ساتێك چاوه‌ڕوان بوون بیانبینێ.
له‌ پڕ بیری كه‌وته‌وه‌ كه‌ بزماره‌كانی له‌ خواره‌وه‌، له‌ نزیك یه‌كێك له‌ ئاخوڕه‌كاندا داناوه‌.
پێش ئه‌وه‌ی گوێی له‌ هه‌ر ده‌نگێك بێت، یان شتێكی به‌رچاو بكه‌وێت، به‌ قادرمه‌كاندا چووه‌ خواره‌وه‌.
تا ڕاده‌یه‌ك خافڵگیر ببوون، به‌ڵام به‌ هه‌ر شێوه‌یه‌ك بێت ئه‌م ڕووداوه‌ ئه‌وه‌نده‌ نیگه‌رانی نه‌كردن.
به‌ تایبه‌ت ئاننا بۆ خۆی، هه‌ستی به‌ هیج جۆره‌ نیگه‌رانی و په‌رێشانیه‌ك نه‌ده‌كرد.
هه‌ر ئه‌و ڕۆژه‌ و دوای نیوه‌ڕۆكه‌ی، كاتێك ئافریم ماڵی به‌ جێ هێشت، ئاننا له‌ نێو ته‌ویڵه‌كه‌دابوو ووتی:
شه‌وێكیان ئیبین و ئافریم له‌ ناخی دڵه‌وه‌ چاوه‌ڕوان بوون.
دوای كه‌متر له‌ ساڵێك ئه‌و ڕۆژه‌ گه‌یشت.
باوك له‌ گه‌ڵ كوڕه‌كه‌یدا له‌ نێو چێشتخانه‌یه‌كدا دانیشتبوون.
ئافریم كتێبی پیرۆزی به‌ ده‌سته‌وه گرتبوو.
قامكی له‌سه‌ر دێڕه‌كانی داده‌نا.
جار نا جارێك چاوه‌كانی له‌ سه‌ر كتێبه‌كه‌ هه‌ڵده‌گرت و سه‌یرێكی ساپیته‌كه‌ی ده‌كرد و تێده‌كۆشا قاتی سه‌ره‌وه‌ ببینێ.
ئیبین له‌ قه‌راغی مێزه‌كه‌ی تردا دانیشتبوو.
چاوی بڕیبووه‌ ده‌سته‌كانی خۆی و به‌ هێواشی ده‌پاڕایه‌وه‌.
ئه‌ویش وه‌ك باوكی جارناجارێك سه‌ری خۆی به‌رز ده‌كرده‌وه‌ و ده‌یڕوانیه‌ ساپیته‌كه‌.
له‌ سه‌یركردنه‌كه‌یدا تێده‌كۆشا تا ئه‌وسه‌ری ساپیته‌كه‌ش ببینێ.
به‌ڵام بێئاگا بوو له‌و ڕووداوانه‌ی كه‌ له‌ ژووری سه‌ره‌وه‌دا ڕوویان ده‌دا.
به‌ڵام ته‌ماشای كوڕه‌كه‌ی نه‌ده‌كرد.
چاوه‌كانی پڕببوون له‌ فرمێسكی سه‌ركه‌وتن.
كتێبی پیرۆزی داخست و له‌ ژووره‌كه‌وه‌ ڕایكرد به‌ره‌و ده‌ره‌وه‌.
تاوێكی تر له‌ نێو ژووری نوستندا مایه‌وه‌.
له‌ پێشدا پیره‌ژنێكی بینی كه‌ كۆرپه‌كه‌ی به‌ ڕووتی له‌ سه‌ر ده‌ستی دانابوو.. دواتر ئاننای بینی، كه‌ له‌ سه‌ر قه‌ره‌وێڵه‌یه‌كی مه‌زن ڕاكشاوه‌ و دۆكتۆره‌كه‌ به‌ په‌ڕۆیه‌كی ته‌ڕ خه‌ریكی پاككردنه‌وه‌ی ڕوخساریه‌تی.
له‌ خۆشیاندا ده‌نگی به‌ ته‌واوی حاڵه‌تێكی شێتانه‌ی له‌خۆ گرتبوو.
چاوه‌كانی ئاننا، له‌لای منداڵه‌كه‌وه‌ بۆ لای ئافریم وه‌رچه‌رخان.
خۆشه‌ویستی له‌ ڕوخساری تۆرا.
له‌به‌ر خۆیه‌وه‌ و له‌ سه‌ره‌خۆ ووتی:
ئافریم سه‌رێكی بادا و ئه‌وشته‌ی كه‌ ده‌یویست بیزانێ سه‌ره‌نجام زانی.
ده‌یزانی كه‌ ئانناش به‌ قه‌د ئه‌و خه‌مناك و دڵگیره‌.
ئه‌وه‌نده‌ ماندووه‌ كه‌ ته‌نانه‌ت پێی ناكرێ وه‌ك دوو ژنه‌كه‌ی تری ده‌ستیشی بۆ ڕاكێشێ.
ئافریم هه‌روا كۆرپه‌كه‌ی له‌ باوه‌شی دابوو.
به‌ ده‌وری خۆیدا وه‌ر‌سوڕا‌ و به‌ره‌و لای ده‌رگاكه‌ چوو.
پیره‌ژنه‌كه‌ پرسی:
له‌ قادرمه‌كانه‌وه‌ ڕایكرده‌ خواره‌وه‌ و یه‌كسه‌ر چوو بۆ چێشتخانه‌كه‌ بۆلای ئیبین.
منداڵه‌كه‌ی له‌ پێش چاوی ئیبین ڕاگرت و به‌ ده‌نگێكی به‌رزه‌وه‌ ووتی:
ئییبن له‌ نێو باسكه‌كانی خۆیدا منداڵه‌كه‌ی ده‌لاوانده‌وه‌.
له‌سه‌رخۆ و  به‌نه‌رمی ماچی ته‌وێڵی ده‌كرد.
پاشان دوای چه‌ند ساتێكی درێژخایه‌ن، كه‌مێك به‌ تووڕه‌ییه‌وه‌ منداڵه‌كه‌ی دایه‌وه‌ به‌ ئافریم و له‌ ده‌رگای پشته‌وه‌ڕا بۆی ده‌رچوو.
چه‌ند هه‌وتوویه‌ك دوای له‌دایك بوونی منداڵه‌كه‌، گالیسكه‌یه‌ك كه‌ دوو لاوی تێدابوون، له‌ شاره‌وه‌ به‌ره‌و مه‌زراكه‌ی كابیت ده‌چوون.
ئه‌و دوو لاوه‌، به‌ هیچ شێوه‌یه‌ك نه‌ده‌كرا بناسرێنه‌وه‌.
به‌ لیباسی شیك و پێڵاوی زه‌رد و دره‌وشاوه‌یان، مینا زێڕی تازه‌ی كالیفۆڕنیا ده‌دره‌وشانه‌‌وه‌.
ئه‌وان له‌ مرۆگه‌لێك كه‌ تا ئه‌و كاته‌ی له‌و به‌شه‌ی دێیه‌كه‌دا ده‌بینران نه‌ده‌چوون.
ئه‌و دوو ژنه‌یش كه‌ له‌گه‌ڵیاندا بوون، به‌ هیچ شێوه‌یه‌ك له‌ ژنه‌كانی ئه‌و ناوه‌ نه‌ده‌چوون.
دانه‌یه‌كیان پرچی زێڕین و ئه‌وه‌ی تریان خورمایی بوو.
هه‌ردووكیان لیباسی گرانبه‌هاو دره‌وشاوه‌یان له‌به‌ردابوو.
به‌ شێوه‌یه‌ك كه‌ مرۆڤ وای هه‌ستده‌كرد، كه‌ ئه‌وانه‌ ته‌نیا هونه‌رپیشه‌كانی پاریس و نیویۆركن و به‌ مه‌به‌ستی چوونه‌ سه‌ر شانۆ خۆیان ڕازاندۆته‌وه‌.
مرۆڤ ته‌نیا به‌ بیستنی قسه‌ و تریقه‌ی پێكه‌نینیانه‌وه‌ ده‌یزانی، كه‌ ئه‌وان سیمۆن و پیتری كابیتن و له‌ گه‌ڵ تازه‌ هاوسه‌ره‌كانیاندا واته‌ (فلۆڕانس) و (لوسیندان)، بۆ دیده‌نی ئافریمی پیر ده‌چوون.
فلۆرانسی قژ زێڕین، له‌گه‌ڵ چوونه‌ پێشه‌وه‌ی گالیسكه‌كه‌ ووتی:
- ئێستاش نازانم بۆچی ئه‌م هه‌موو ڕێگایه‌مان پێواوه‌ و هاتووین بۆ ئێره‌؟ بۆچی هه‌روه‌ك به‌ڵێنت دابوو له‌ نیویۆرك نه‌ماینه‌وه‌؟
- تۆی خۆش بوێ؟ جا بۆ چی ئاشقت نه‌بێ؟ ئه‌و یه‌كێكه‌ له‌ ئاشق پیشه‌ترین پیره‌ پیاوه‌كانی ئه‌م به‌شه‌ی دۆزه‌خ.
وایه‌ یان نا پیتر؟
سیمۆن بۆ تاوێك گالیسكه‌كه‌ی له‌ به‌ر ماڵێك ڕاگرت، كه‌ خۆی و براكانی پێشتر ده‌یانناسی... ماڵی ئه‌و بێوه‌ژنه‌ی كه‌ ناوی مین بوو.
سیمۆن ده‌یه‌ویست ده‌رباره‌ی ده‌نگوباسی تازه‌ی ئێره‌ زانیاری وه‌ده‌ست بخات.
دوای چه‌ند ده‌قیقه‌یه‌ك به‌ زه‌رده‌خه‌نه‌ و به‌په‌له‌وه‌ گه‌ڕایه‌وه‌ و سواری گالیسكه‌كه‌ بوو.
- له‌ ماڵی خۆمان جه‌ژنی ناونوسی سازكراوه‌.
پیتر ئێمه‌ بووینه‌ته‌ خاوه‌نی برایه‌كی تازه‌.
هه‌موو هاتوون و له‌ نێو مه‌زراكه‌دا گۆرانی ده‌ڵێن، سه‌ما ده‌كه‌ن، ده‌خۆنه‌وه‌ و شایی ده‌گێڕن.
باوكم له‌ ته‌واوی ژیانیدا، ئه‌مه‌ یه‌كه‌م جاره‌ هه‌موو كه‌سێكی بۆ خواردنه‌وه‌ی شه‌ڕاب بانگهێشت كردبێ.
میوانه‌كان هه‌موویان له‌ مه‌زراكه‌دا پێده‌كه‌نین.
له‌ هه‌مانكاتیشدا پێكه‌نینه‌كانیان، پڕ مانا و گاڵته‌جاڕیانه‌ بوون.
ئافریم هه‌ستی به‌و شته‌ نه‌ده‌كرد.. ئه‌و به‌ ته‌واوی سه‌رقاڵی داكردنی شه‌ڕاب بوو.
تونگه‌یه‌كی گه‌وره‌ی شه‌ڕابی هه‌ڵده‌گرت و دایده‌كرده‌ نێو په‌ردا‌خه‌كانی خه‌ڵكه‌كه‌وه‌.
ئه‌و به‌ ته‌واوی له‌ سه‌ر ئه‌وه‌ سوور بوو كه‌ هه‌موویان له‌ خۆشی شاییه‌كه‌ی ئه‌و پێده‌كه‌نن.
ته‌نانه‌ت ئاننایش كه‌ به‌ خه‌مۆكی و زه‌رهه‌ڵگه‌ڕاویه‌وه‌ له‌ سه‌ر كورسی پشووه‌كه‌ی دانیشتبوو، نه‌یده‌زانی ئه‌و خه‌ڵكه‌ بۆچی پێده‌كه‌نێ.
به‌ڵام ئه‌و له‌ ڕاده‌به‌ده‌ر نیگه‌ران بوو.
له‌پڕ سه‌یرێكی ژووره‌كه‌ی كرد و له‌ كێژۆڵه‌یه‌ك كه‌ ده‌یه‌ویست له‌وێوه‌ ڕه‌ت بێت پرسی:
ئاننا له‌ سه‌ر جێگاكه‌ی هه‌ستا، به‌بێ ئه‌وه‌ی گوێ بداته‌ پێكه‌نینی كیژۆڵه‌كه‌، له‌ ژووره‌كه‌ كه‌وته‌ گه‌ڕان.
دواتر له‌ كه‌مانچه‌ژه‌نی گونده‌كه‌ی پرسی‌ كه‌ بۆ ماوه‌یه‌كی كورت بۆ خواردنه‌وه‌ی شه‌ڕاب كه‌مانچه‌كه‌ی دانابوو:
- ئاننا سوێندت بۆ ده‌خۆم و به‌ ڕاستی پێت ده‌ڵێم ئیبین له‌ كوێیه‌.
سوێند ده‌خۆم كه‌ ئێستا له‌ كڵیسایه‌ و خه‌ریكی پاڕانه‌وه‌ و شوكری خودایه‌.
ئاننا به‌ په‌شۆكاویه‌وه‌ ئه‌وێی به‌جێهێشت.
ئافریم دوای ساڵانێك بۆ یه‌كه‌مجار كه‌مێك سه‌رخۆش بووبوو.
هاته‌ نێو ئاپۆره‌ی خه‌ڵكه‌كه‌و به‌ تووڕه‌بوونێكی پڕ له‌ شادیه‌وه‌ هاواری كرد:
- ئه‌وه‌ بۆ سه‌ما ناكه‌ن؟ من ئه‌گه‌ر بۆ سه‌ما كردن نه‌بێت بۆچی ئێوه‌م بانگهێشتی ئێره‌ كردووه‌؟... بخۆن و بخۆنه‌وه‌ و شاد بن.
ئێوه‌ مینا كۆمه‌ڵه‌ مریشكێك كه‌ باران لێی دابن و دانیان بۆ ڕۆكرابێت، درقه‌ درقێ ده‌كه‌ن.
- ئافریم كه‌م كه‌س هه‌یه‌ بتوانێت هه‌ست به‌ بوونی تۆ بكات!
به‌ حه‌فتا و شه‌ش ساڵ ته‌مه‌نه‌وه‌ منداڵی تازه‌؟!
هیچ كات له‌وبڕوایه‌دا نه‌بووم، كه‌ ئه‌و جۆره‌ هێزه‌ت تێدابێت.
ئافریم خۆی به‌رز كرده‌وه‌ و وه‌ك ئه‌وه‌ی كه‌ ئاوێنه‌یه‌كی گه‌وره‌ی له‌ به‌رامبه‌ر دانرابێت، به‌ له‌ خۆباییبوونه‌وه‌ سه‌یرێكی سه‌ره‌وه‌ی كرد و ووتی:
له‌پڕ چاوی به‌ گالیسكه‌یه‌كی گه‌وره‌ كه‌وت كه‌ له‌ شه‌قامه‌كه‌وه‌ به‌ره‌و لای ده‌هات.
قسه‌كه‌ی خۆی بڕی و له‌ ژێر چاوه‌وه‌ سه‌یری ده‌كرد و سه‌ری باده‌دا.
وه‌ك چۆن بڕوای به‌ دۆزه‌خ و به‌هه‌شت بوو، ئاواش ده‌یزانی كه‌ ئه‌وانه كوڕه‌كانی خۆین.
واته‌ سیمۆن پیترن، كه‌ ده‌گه‌ڕێنه‌وه‌ بۆ نێو مه‌زراكه‌.
ئافریم له‌به‌رخۆیه‌وه‌ شتێكی ووت و زه‌رده‌خه‌نه‌یه‌كی هاتێ.
به‌ڵام زه‌رده‌خه‌نه‌كه‌ی له‌ به‌ر سیمۆن و پیتر یان فلۆڕانس و لوسیندا نه‌بوو، به‌ڵكو ته‌نیا بیری له‌و شته‌ ده‌كرده‌وه‌ كه‌ له‌ مێشكی دابوو، ووتی:
- بچوو ئێبین بێنه‌.
پێی بڵێ ئه‌وه‌ برا خوێڕیه‌كانی دوو ژنی خوێڕیان له‌ گه‌ڵ خۆیاندا هێناوه‌ و هاتوون بۆ ئێره‌.
منداڵه‌كه‌ش بێنه‌ خواره‌وه‌، تا من به‌ برا بێخێره‌كانی بناسێنم.
كه‌مانچه‌ژه‌نه‌كه‌ كاسه‌ی شه‌ڕابه‌كه‌ی داناو كه‌وته‌ ژه‌نینی كه‌مانچه‌كه‌ی و خه‌ڵكیش كه‌وتنه‌ سه‌مان كردن.
ئاننا چوو بۆ ژووری نووستنه‌كه‌ی خۆی و ئافریم.
زانی كه‌ ئیبین له‌وێ له‌ ته‌نیشتی بێشكه‌كه‌ دانیشتووه‌ و چاوانی بڕیوه‌ته‌ منداڵه‌ خه‌وتووه‌كه‌.
ئاننا لێی نزیك بووه‌وه‌، باوه‌شی پێداكرد و له‌سه‌رخۆ ووتی:
- من حه‌ز له‌م كاره‌ ناكه‌م.
حه‌ز ناكه‌م شتێك كه‌ هی منه‌ به‌ هی ئه‌وی بزانم.
من ته‌واوی ژیانی خۆم به‌م شێوه‌یه‌ ڕابردووه‌... و‌ چیتر ناتوانم به‌رگه‌ی ئه‌م شته‌ بگرم.
- ووس به!
ئێمه‌ هه‌ر كارێك باش بێ و پێمان بكرێ ده‌یكه‌ین.
ده‌بێت جارێ ڕاوه‌ستین.
به‌م زووانه‌ شتێك ده‌قه‌ومێ.
من هیچ شتێكم نیه‌ له‌ گه‌ڵ ئه‌واندا باسی بكه‌م.
من مه‌زراكه‌م لێیان كڕێوه‌ و وه‌ده‌رم ناون.
لێیان گه‌ڕێ لێره‌ بڕۆن تا جارێكی دی چاوم پێیان نه‌كه‌وێته‌وه‌.
ئیبین له‌ سه‌ر كورسیه‌كه‌ی هه‌ڵسا و باسكه‌كانی ئه‌وی له‌ خۆی دوور خسته‌وه‌، هه‌ر به‌ره‌و لای ده‌رگاكه‌ چوو تا له‌ ژووره‌كه‌ بچێته‌ ده‌ره‌وه‌.
ووتی:
كاتێك كه‌ ئاننا به‌ خۆی و به‌ منداڵه‌كه‌یه‌وه‌ گه‌ڕایه‌وه‌ نێو خه‌ڵكه‌كه‌، سه‌ماكه‌ره‌كان گڕ و تینێكی له‌ ڕاده‌به‌ده‌ریان به‌ ئاهه‌نگه‌كه‌ به‌خشی.
له‌ نێو ئه‌و هه‌ڵڵایه‌دا، ئافریم كابێت به‌ شور و هه‌وه‌سێكه‌وه‌ له‌ گه‌ڵ دوو بووكه‌ تازه‌كه‌ی، واته‌ فلۆرانس و لوسیندادا ، كه‌وتبووه‌ سه‌ما.
خه‌ڵك هه‌روا سه‌رقاڵی سه‌ما كردن بوون.
ده‌نگی شاییان به‌رز ده‌كرده‌وه‌ و كه‌مانچه‌ژه‌نه‌كه، به‌ گوڕ و تینتره‌وه‌ كه‌مانچه‌كه‌ی ده‌ژه‌نی.
سه‌ماكه‌ره‌كان دوو به‌ دوو، ده‌كه‌وتنه‌ هه‌ناسه‌ بڕكێ و له‌ ماندووییان له‌ سه‌ر زه‌وی درێژ ده‌بوون.
دواتر جگه‌ له‌ فلۆڕانس و لوسیندا و ئافریم، هیچ سه‌ماكه‌رێكی دیكه‌ی لێ نه‌ما.
ئافریم كه‌ له‌ لووتبه‌رزترین تاوسه‌كان لووتبه‌رزتر بوو، هه‌روا هه‌ڵده‌سووڕا و هه‌ڵده‌په‌ڕی و هاواری ده‌كرد:
سه‌ره‌نجام لوسیندا و فلۆرانس و ته‌نانه‌ت كه‌مانچه‌ژه‌نه‌كه‌ش ڕاوه‌ستان.
به‌ڵام ئافریم له‌ونێوه‌دا، به‌ ته‌نیا و به‌ سه‌ركه‌وتنێكی شێتانه‌وه‌ ‌ سه‌مای ده‌كرد.
چه‌ند ساتێك دواتر، لوسیندای هاوسه‌ری پێتر كابیت گوێی لێ بوو، كه‌ دوان له‌ پیره‌ژنه‌كان له‌گه‌ڵ یه‌كتردا وورته‌وورتیان بوو.
ئه‌و له‌ لایه‌كه‌وه‌ بۆ ئه‌وه‌ی هه‌وایه‌ك بگۆڕێ و له‌لایه‌كی تره‌وه‌ بۆ ئه‌وه‌ی بزانێ، ئه‌و دوو پیره‌ژنه‌ له‌ باره‌ی چیه‌وه‌ وورته‌وورتیانه‌، چوو بۆ نێو چیمه‌نه‌كه‌.
ئه‌و كاته‌ی كه‌ گه‌ڕایه‌وه‌ لای سیمۆن پیتر و فلۆرانس، ماندوێتی و هه‌ناسبڕكێی له‌ بیرچووبۆوه‌.
سه‌یرێكی ئافریمی ده‌كرد، كه‌ به‌ره‌و لایان ده‌هات و له‌سه‌رخۆ ووتی:
ئه‌و هه‌ر وه‌ ئه‌وه‌نده‌ ڕاگه‌یشت كه‌ مه‌سه‌له‌كه‌ بگێڕێته‌وه‌ و هه‌موان به‌یه‌كه‌وه‌ تێر و پڕ پێبكه‌نن... ئافریم هه‌روا لێیان نزیك ده‌بۆوه‌ ووتی:
- ئه‌و كاته‌ی كه‌ تۆ سه‌رگه‌رمی سه‌ما بووی، له‌گه‌ڵ منداڵه‌كه‌یدا هاته‌ خواره‌وه‌.چاوێكی گێڕاو دووباره‌ گه‌ڕایه‌وه‌ ماڵ.
ئافریم سه‌یرێكی ماڵه‌كه‌ی كرد و پاشان بۆ هه‌ردوو كوڕه‌كه‌ی و هاوسه‌ره‌كانیانی ڕووانی.
هیچ یه‌كێكیان نه‌یانتوانی پێكه‌نینی پڕ له‌ ته‌شه‌ریان له‌ ڕووخساری خۆیاندا بشارنه‌وه‌.
ئافریم به‌ تووڕه‌ییه‌وه‌ پرسی:
به‌ره‌و لای گالیسكه‌كه‌ی برد.
ئافریم هه‌تا دوور كه‌وتنه‌وه‌ هه‌روا لێیانی ده‌ڕوانی.
له‌ ڕۆشتنیان شادومان بوو.
ئه‌و پێشتریش خۆشی گه‌ره‌ك نه‌بوون.
نه‌ ئه‌وان و نه‌ ژنه‌ جڵفه‌كانیشیانی خۆش گه‌ره‌ك بوو.
شادمان بوو به‌وه‌ی كه‌ هیچ كه‌سێك گوێی له‌ قسه‌كانی نه‌بوو.
جه‌ژنه‌كه‌ به‌ دڵی خۆی درێژه‌ی كێشا.
هه‌مووان به‌ شانازی منداڵه‌ تازه‌كه‌ی ئه‌وه‌وه‌ هه‌روا سه‌رقاڵی خواردنه‌وه‌ و سه‌ما كردن بوون.
هه‌ڵبه‌ته‌ ئه‌و ماندوو ده‌هاته‌ پێش چاوان.
سه‌یرێكی ته‌ویله‌كه‌ی كرد، ئه‌و ته‌ویله‌ ئارام و ئه‌زیزه‌ی كه‌ هه‌ركاتێك ماندوو ده‌بوو، بۆ ماوه‌یه‌كی زۆری كاتی خۆی له‌وێدا ده‌گوزه‌راند.
چوو به‌ره‌و لای ته‌ویله‌كه‌.
له‌ كاتی چوونه‌ ژووره‌وه‌یدا كه‌وته‌ بیركردنه‌وه‌:
- مه‌زرای تۆ؟!
تۆ ئه‌گه‌ر كه‌ربابێكی ڕه‌سه‌ن نه‌بای، ده‌تزانی كه‌ ته‌نانه‌ت ته‌ڵه‌ گیایه‌ك یان له‌ته‌ به‌ردێكیشت به‌رناكه‌وێت، به‌ تا‌یبه‌ت كه‌ ئێستا ئه‌و له‌ دایك بووه‌.
ئافریم ڕاوه‌ستا تا ئیبین له‌ پێكه‌نین بكه‌وێ به‌ڵام ئیبین له‌ پێكه‌نین به‌رده‌وام بوو.
هه‌رله‌وكاته‌دابوو پێشی به‌ قسه‌كه‌ی گرت:
- پێت وایه‌ پێت ده‌كرێت به‌و ئاسانییه‌ زه‌ویه‌كه‌ی من بكه‌ی به‌ هی خۆت؟ زه‌وی هی ئه‌ویشه‌.. واته‌ هی ئاننایه‌.. ئه‌و وه‌كو ئه‌وانی تر نیه‌.
ئه‌ویش وه‌ك من تووڕه‌و به‌ هێزه‌.
ئه‌و بۆ خۆی مه‌زراكه‌ی ده‌وێ.
ئاننا له‌تۆ ده‌ترسا... ئه‌و پێی ووتم كه‌ تۆ له‌ده‌وری گه‌ڕاوی و ویستووته‌ دڵداری له‌ گه‌ڵدا بكه‌یت و دڵی وه‌ده‌ست بێنی.
به‌ڵێ تۆی گێل!
- هه‌رئه‌و كاته‌ بوو كه‌ پێی ووتم، كه‌ ده‌بێت منداڵێك زاده‌ بكه‌ین.
من ووتم ئه‌گه‌ر منداڵمان بێت، ئه‌وا تۆ ده‌بیت به‌ خاوه‌نی ته‌واوی سامانه‌كه‌ی من.
ده‌زانی ئه‌و چی پێ ووتم؟ پێی ووتم پێم خۆش نیه‌ ئیبینمان له‌گه‌ڵ دابێت، بۆ ئه‌وه‌ی كاتێك كه‌ تۆ مردی، مه‌زراكه‌ ببێت به‌ هی من.
ئه‌مه‌بوو ئه‌وه‌ی كه‌ ڕوویدا.
وانیه‌ ها...؟
ئیبین هاواری كرد وه‌ك ئه‌وه‌ی تیرێك له‌ سنگی خۆی ده‌ركێشێ.
چنگی له‌ سنگی خۆی ده‌كوتا و ووتی:
به‌ڵام ئافریم لێێ نه‌گه‌ڕا.
به‌ هه‌موو توانایه‌وه‌، ده‌ستی كرد به‌ لێدانی.
له‌ پێشدان چه‌ند شه‌پازله‌یه‌كی لێدا، پاشان به‌ مسته‌كۆڵه‌كانی تێیده‌كوتا.
دواجار به‌وپه‌ڕی هه‌ڵچوونه‌وه‌، به‌ ده‌ستێك قوڕگی گرت و ده‌یگوشی.
- من حه‌فتاو شه‌ش ساڵم ته‌مه‌نه‌و كه‌چی ئه‌و هێشتا نه‌بۆته‌ بیست و پێنج ساڵی ته‌واو.
ته‌ماشا كه‌، ئه‌م به‌شه‌ره‌، وای بیر كردۆته‌وه‌ كه‌ باوكی لاواز و بێ هێزه‌، چی لێهاتووه‌؟ (گه‌ڕایه‌وه‌ بچێت) من ده‌گه‌ڕێمه‌وه‌ سه‌ما بكه‌م، ئاواز بخوێنم و شاییی بكه‌م.
تاوێك ڕاوه‌ستا و بینی كه‌ ئاننا ده‌سماڵێكی له‌ باخه‌ڵی ئیبین ده‌رێنا و به‌كاوه‌خۆ ته‌وێڵی پێ پاككرده‌وه‌ و ماڵشتی دا.
تاوێك دوای ڕۆیشتنی ئافرێم، ئاننا نوشتایه‌وه‌ و ئیبینی ماچ كرد.
به‌ڵام ئیبین ڕوخساری خۆی لێ وه‌رسوڕاند و به‌ ده‌نگێكی نوساوه‌وه‌ ووتی:
- تۆ ته‌نیا پێویستت به‌ كوڕێك بوو تا وا له‌ باوكم بكه‌ی مه‌زراكه‌ت پێ ببه‌خشێ.
باشه‌ ئه‌وه‌ ئێستا كوڕه‌كه‌ت بووه‌.
- ئیبین گوێ ڕاگره‌.
ئه‌مه‌ ووته‌یه‌كه‌ تۆزی لێنیشتووه‌‌ و زۆر كۆنتره‌ له‌وه‌ی من هه‌ستم به‌ تۆ كردبێ.
تۆ له‌ من بێزار بووی و من ئه‌و قسه‌یه‌م بۆیه‌ كرد تا تۆڵه‌ت لێ بكه‌مه‌وه‌.
- من له‌گه‌ڵ هه‌ردووكتاندا كاری خۆم یه‌كلا ده‌كه‌مه‌وه‌.
له‌سه‌ر ئه‌و كوڕه‌ی كه‌ ئه‌وه‌نده‌ پێیدا هه‌ڵده‌ڵێی، له‌ خۆی بایی بووه‌.
ڕك و ڕاست، ڕاستیه‌كه‌ی پێده‌ڵێم.
ئه‌وكات تۆ و ئه‌و هه‌ردووكتان به‌ته‌نیا لێره‌ به‌جێ دێڵم، تاكو ژیان مینا ژه‌هر له‌ یه‌كدیكه‌ تاڵ بكه‌ن.
ئیبین دووباره‌ تێده‌كۆشا له‌ سه‌ر جێگاكه‌ی خۆی ڕاست كاته‌وه‌.
هه‌ستا ئه‌و جاره‌یان له‌ سه‌ر پێی خۆی ڕاوه‌ستا.
به‌ڵام ئاننا له‌ ترساندا ئه‌وه‌نده‌ هێزی لێ بڕابوو، كه‌ نه‌یتوانی پێشی پێ بگرێ.
ئاننا به‌وجۆره‌ی كه‌ ئیبین خۆی له‌ ده‌ستی ده‌رباز كردبوو پرسی:
- ئیبین،  پێت ده‌سه‌لمێنم كه‌ خۆشم ده‌وێی.
پێت ده‌سه‌لمێنم كه‌ له‌ هه‌موو شتێك زیاتر له‌م جیهانه‌دا خۆشم ده‌وێیت.
له‌وكاته‌دا ئیبین لێی دووركه‌وتبۆوه‌.
ئاننا له‌ كاتێكدا كه‌ هیوای ئه‌وه‌ی ده‌خواست ئیبین گوێ له‌ قسه‌كانی بگرێ و بگه‌ڕێته‌وه‌، هاواری كرد:
به‌ڵام ئیبین نه‌گه‌ڕایه‌وه‌.
به‌یانی زوو به‌ر له‌ هه‌ڵاتنی خۆر، ئیبین چووبوو بۆ ده‌ربه‌ندێكی بچووك له‌ نزیكی ماڵه‌كه‌یانه‌وه‌، كه‌ له‌وێ پاره‌كانی له‌ ژێر خۆڵدا شاردبۆوه‌.
ئه‌و بۆ ده‌رهێنانی پاشماوه‌ی پاره‌كه‌ی خه‌ریكی هه‌ڵكه‌ندنی زه‌ویه‌كه‌ بوو كه‌ ئاننا به‌ هه‌ناسه‌بڕكێ به‌ره‌و لای ئه‌و غاریده‌دا.
ده‌سته‌كانی گرت و لێی پاڕایه‌وه‌ كه‌ به‌ گه‌رمی له‌ ئامێزی بگرێ و ووتی:
ئاننا ده‌ستی به‌ گریان كرد و نزیك بوو ببورێته‌وه‌.
به‌ڵام ئیبین له‌ خۆی دووری خسته‌وه‌ و ووتی:
- ئێمه‌ ده‌بێت بیر له‌ چاره‌سه‌ری بكه‌ینه‌وه‌ و بڵێین كه‌ ئه‌و له‌ كاتی مه‌ستیدا خۆی خۆی كوشتووه‌.
ده‌توانین هه‌ر ئه‌وانه‌ی كه‌ دوێنێ لێره‌ بوون به‌ شاهید بگرین تا بڵێن ئه‌و چه‌نده‌ مه‌ست بووه‌.
ئیبین به‌ سه‌رسوڕمان و نیگایه‌كه‌ی ناحه‌زه‌وه‌ سه‌ریرێكی كرد و ویستی قسه‌ بكات، به‌ڵام هیچی پێ نه‌گوترا.
لێوه‌كانی ده‌له‌رزین و هه‌ناسه‌یه‌كی قوڵی هه‌ڵكێشا.
پاشان به‌ ترس و له‌رزه‌وه‌ ووتی:
ئیبین چاوه‌كانی وێك نا.
منداڵه‌كه‌ی خۆی هاته‌ به‌رچاوان، كه‌ سپی هه‌ڵگه‌ڕاوو بێگیان له‌ بێشكه‌كه‌ی دا نووستووه‌، چه‌ند جارێك له‌ ژێر لێوه‌وه‌ ووتی:
ساتێك دواتر ئاننا له‌ چێشتخانه‌كه‌دا چاوه‌ڕوانی ئافریمی ده‌كرد بێته‌ خوارێ.
ده‌یویست هه‌موو شتێكی پێ بڵێ.
ئافریم هاته‌ ژووره‌وه‌.
سه‌یرێكی ئاننای كرد كه‌ ڕه‌نگی زه‌رد هه‌ڵگه‌ڕاوه‌ و بێ ئاگا له‌ كه‌نار په‌نجه‌ره‌كه‌وه‌ دانیشتووه‌ و ووتی :
- باشتر وایه كه‌مێك بخه‌وی و بحه‌سێیته‌وه‌.
كوڕه‌كه‌ زۆر زوو پێویستی پێت ده‌بێت.
به‌وجۆره‌ی كه‌ خه‌وتووه‌، له‌وانه‌یه‌ به‌ ئیشتیایه‌كی زۆره‌وه‌ له‌ خه‌و هه‌ڵسێ.
به‌ هیوایه‌كه‌وه‌ ئه‌و پرسیاره‌ی ده‌كرد.
به‌ڵام به‌ دیتنی ڕووخساری ئاننا بۆی ده‌ركه‌وت كه‌ ئه‌و مه‌ست نیه‌.
زانی كه‌ ڕاست ده‌بێژێ و منداڵه‌كه‌ مردووه‌.
تاوێك لێی ڕاما.
پاشان له‌ سه‌ر كورسیه‌كه‌ ڕاست بۆوه‌ و باسكه‌كانی ئاننای گرتن و به‌ زه‌حمه‌ت ڕایوه‌شاندن و ووتی:
- ئه‌و كوڕی تۆ نه‌بوو.
پێت وایه‌ من له‌تۆ دووگیان ده‌بم؟ من ته‌نانه‌ت له‌ بینینیشت بێزارم.
هه‌میشه‌ هه‌روا بێزار بوومه‌.
من (ئیبین)م خۆش ده‌وێت.
له‌ هه‌وه‌ڵین ڕۆژه‌وه‌ هه‌ر ئه‌وم خۆش ویستووه‌.
منداڵه‌كه‌ له‌ ئیبین بوو.
هی من و (ئیبین) بوو‌.
منداڵی تۆ نه‌بوو.
- ئاننا من ئه‌وه‌نده‌ زیندوو ده‌بم تا بتبینم تۆ له‌ داربده‌ن.
من بۆ جێبه‌جێكردنی دادپه‌روه‌ری تۆ ده‌ده‌مه‌ ده‌ست خودا و یاسا.
ئیبین له‌ چێشتخانه‌كه‌ وه‌ ژوور‌ كه‌وت.
ئاننا له‌وێ نه‌بوو.
پاشان چوو بۆ ژووری نیشتنه‌كه‌ و پاشان چوو بۆ باشترین هۆڵی ماڵ.
له‌وێوه‌ یه‌كسه‌ر چوو بۆ ژووری خۆیان كه‌ ئاننای لێ بوو.
ئاننا له‌ سه‌ر قه‌ره‌وێڵه‌كه‌ دانیشتبوو.
چاوه‌كانی كز كردبوو.
لێوه‌كانی به‌ گرانی و ڕه‌نگ هه‌ڵگه‌ڕاوی له‌ سه‌ر یه‌ك دانابوو.
ئیبین به‌ره‌وه‌ لای غاریدا و له‌به‌رده‌میدا چۆكی دادا و ووتی:
- من ده‌مه‌وێت له‌گه‌ڵ تۆدا به‌ سزا بگه‌م.
منیش به‌ قه‌د تۆ تاوانبارم.
ئه‌و منداڵه‌ بێگوناهه‌‌ هی ئێمه‌ بوو.
منیش ده‌ستم له‌و تاوانه‌دا هه‌یه‌.
ئه‌م تا...
- ته‌نیا و ته‌نیا گیانی دایكت لێره‌ به‌ جێدێڵم، تاكوو جێگای ببێته‌ ئه‌و خۆڵه‌مێشه‌.
ده‌چم بۆ كالیفۆڕنیا بۆ لای سیمۆن و پیتر.
ئه‌وان هه‌رچه‌ند گێلیشن به‌ڵام هه‌ر كوڕی منن.
كابیته‌كان به‌ هاوكاری یه‌كتر گه‌نجینه‌كانی حه‌زره‌تی سوله‌یمان ده‌دۆزنه‌وه‌.
- ئه‌و پارانه‌م به‌ سیمۆن و پیتر داوه‌ و به‌شه‌ مه‌زراكه‌یانم پێ كڕیوه‌.
ئه‌وان بۆ سه‌فه‌ره‌كه‌یان بۆ كالیفۆڕنیا پێویستیان به‌ پاره‌ بوو.
- له‌ ئێستا به‌ولاوه‌ ئه‌م سه‌رزه‌مینه‌، به‌ جێماوتر له‌ هه‌میشه‌، ته‌نیا ده‌مێنێته‌وه‌.
خوایه‌  من چه‌ند پیر و په‌ككه‌وته‌ بووم!
سه‌رۆكی پۆلیسخانه‌بوو، كه‌ بۆ گرتنی ئاننا و ئیبین هاتبوو.
ئافریم ده‌رگاكه‌ی به‌ ڕوویاندا كرده‌وه‌.
پاشان بێده‌نگ ڕاوه‌ستا و سه‌یری ده‌كرد.
سه‌رۆكی پۆلیسخانه‌ چوو به‌ره‌و لای ئه‌و دووانه‌ی كه‌ به‌یه‌كه‌وه‌ ڕاوه‌ستابوون و ده‌رباره‌ی هه‌ڵاتن خه‌ریكی قسه‌ كردن بوون.
ئاننا و ئیبین له‌ یه‌كدیكه‌یان ده‌ڕوانی.
ده‌ستی یه‌كدیكه‌یان گرت و به‌ دوای سه‌رۆكی پۆلیسخانه‌وه‌ چوونه‌ ده‌رێ.
ئافریمیش بێده‌نگ و بێ جووڵه‌ ڕاوه‌ستابوو و له‌و دیمه‌نه‌ ده‌یڕوانی.
كاتێك كه‌ ئه‌وان ڕۆیشتن، ئافریم هاته‌ هه‌یوانه‌كه‌وه‌ بۆ ئه‌وه‌ی ته‌ماشایه‌كی دوورو درێژی زه‌وی و زاره‌كه‌ی بكات.
به‌ڵام كاتێك ته‌ماشای ته‌پۆچكه‌ و زه‌ویه‌ سارد و ووشكه‌كانی ده‌كرد، زانی كه‌ ئیدی هیچ شتێكی نیه‌.
زانی كه‌ تا دوایین ساته‌كانی ژیانی، چیتر هیچ شتێك هی ئه‌و نابێت.
