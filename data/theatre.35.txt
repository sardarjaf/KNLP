مێدێیا: بریا کەشتییەکەی "ئارگۆس" هەرگیز نەدەگەیشتە "کالشید".
بەو شەوە نووتەکە، بەنێوان دوو گاشەبەردە ڕەنگ شەوەییەکانی "سامپلێگادێس"دا تێنەدەپەڕی.
کاشکی هیچ کات لەناو چڕەدارەکانی "پێلیۆن"دا، داران نەدەبڕدران و وەک پاڵەوانە بریندارەکان لار نەدەبوونەوە و بەلادا نەدەکەوتن، کە سەوڵیان لێ درووست بکرێت بۆ ئەو کەشتیوانانەی "شا پێلیاس" دەیناردن "پێستەی زێڕین" بەدەستبێنن.
خۆزگە هەرگیز کچەکانی پێلیاسم هان نەدەدان باوکیان لەناو ببەن.
ئەوسا من "مێدێیا"، کە وەک دێوانە خۆشەویستی "ژازۆن" چووە دڵمەوە، کاروانی کەشتیەکان تا قەڵای "یۆلکۆس" و تا ئێرە نەیاندەهێنام.
هەرچەندە کە ئەمڕۆ لەم ئاوارەییەدا توانیومانە لای دانیشتوانی شار خۆمان خۆشەویست بکەین، نەدەبوو لەگەڵ ژازۆنی مێردم و دوو منداڵەکەمدا لەم وڵاتەی "کۆرانت" بارگە بخەم.
لە سەرەتاکاندا، لەگەڵ ژازۆنی هاوسەرم زۆر تەبا و جووت بووین.
ئاشتی و ئاسایشیش میوانە لەماڵێکدا ژن و مێرد بە یەکسانی و هاوئاهەنگی پێکەوە بژین.
بەڵام وا ئەمڕۆ هەموو شتێکم لێ هەڵدەگەڕێتەوە.
وا ئەوەی ئازیزترینە لەلام بەر زەبری کوشندە دەکەوێ.
بەڵێ.. بەو خیانەتەی کە لە من و منداڵەکانی خۆی دەکا، ژازۆن بڕیاریداوە کچی شای ئەم وڵاتە، "شا کرێیۆن"، بکاتە هاوسەری خۆی.
لەڕووی یاساییەوە دەتوانێ، چونکە بەپێی یاساکانی ئەم وڵاتە من بە هاوسەری یاسایی ئەو دانانرێم، لەبەر ئەوەی خەڵکی ئێرە نیم، گوایە بەربەریم.. من مێدێیا، نەوەی خۆر.
من کچی ئەو باوکەی بەهێزترین و گەرەترین و پڕ سەروەت و سامانترین پاشای ئەودیو دەریاکانە، لەم وڵاتە پێم دەڵێن بەربەر.
ژازۆن بۆ ئەوەی بگاتە تەختی پاشایەتی ئەم کارە دەکات.
چارەڕەش، ستەملێکراو، هاوار لە خوداکان دەکەم، لێیان دەپاڕێمەوە.
ئەی زیۆس!
ئاگاداری ئەو هەموو بەڵێنە بەجێ نەهێنراوانەبە، ئەو هەموو سوێندە درۆیانە، بینە چۆن ئەمڕۆ، پیرۆزی ئەو دەست لەناو دەستەی جاران ژێرپێ دەخرێ.. ببینە ژازۆن چۆن پاداشتی چاکەم دەداتەوە.
منێک کە، بۆ ئەو، خیانەتم لە باوکم کرد، برای خۆمم کوشت، وڵاتی خۆمم جێهێشت.
ئەوەتا لەو ڕۆژەوەی زانیم بەر نەفرەت کەوتووم، بەردەوام ڕاکشاوم.. ڕازی نیم هیچ بخۆم.. خۆم خستووەتە ناو باوەشی ئازارەوە.. لە گیانەڵادام لەتاو هەنسک و فرمێسک.. کە نابڕێنەوە تا گیانم دەکێشن.. چاوانم هەڵنایەن.. ڕووم لە زەوییە.. گاشە بەردی کەنارەکان، شەپۆلی بەهێزی دەریا چەندە گوێڕایەڵن، منیش هێندە گوێ لەو وشانە دەگرم خۆشەویستان بۆ دڵدانەوەم دەریاندەبڕن.. ئەگەر هەندێ جار لادەکەمەوە.. ئەگەر ڕووم وەردەچەرخێنم.. بۆ ئەوەیە کە لەگەڵ خۆمدا بدوێم و لۆمەی خۆم بکەم.. شیوەن بۆ باوکە خۆشەویستەکەم.. بۆ وڵاتەکەم، بۆ ماڵەکەم.. بۆ هەموو ئەو شتانەی کە بێوەفایانە خیانەتم لێکردن.. بۆ ئەوەی دوای پیاوێک بکەوم وا ئەمڕۆ لووتبەرزە لێم.. بە سووکایەتییەوە لێم دەڕوانێ.
بینینی منداڵەکانیشم تووڕەم دەکا.. بەهیچ شێوەیەک دڵنەوایی نییە بۆم.
شتێکم لەژێر سەردایە، ئامادەکاری بۆ دەکەم.
دڵم هێند توندە، نابێ هیچ کەس توخونم بکەوێت.. گەر باش دەمناسن، لێم بترسن.. زۆر دژوارم ئەمڕۆ.. ئەوەی بیەوێ بەرەنگارم بێتەوە، بەو ئاسانییە لەژێر دەستم دەرناچێ.. دەیبینن.
ژنانی کۆرانت، ئێوە ئارەزووتان وابوو لە ماڵەکەم نەچمە دەرێ، بۆ ئەوەی لۆمەی ئێوەم نەیەتەسەر.
دەزانم، زۆر کەس لووت بەرزن، تێکەڵی خەڵک نابن، یان لە ڕادە بەدەر لەناو خەڵکیدا خۆیان دەر دەخەن.
کەسانێکیش هەن سەرکز و بێوەی، کەچی ڕەخنەی ئەوەیان دێتەسەر خۆپەرست و تەمبەڵن.
دەبێ ئەوە بڵێم، دادپەروەر نییە ئەو کەسەی پێش ناسینی تەواوی بڕیار لەسەر ئەویتر دەدا.. پێش ئەوەی تاقی بکاتەوە.
ستەمیشە کینەت بۆ کەسێک هەبێ هیچ خراپەیەکی بەرامبەر نەکردبیت.
کە لە وڵاتی ئاوارەییشدا ژیایت، نابێ پەیڕەوی یاساکانی ئەو وڵاتە نەکەیت.
ئەو کەسەشم پەسەند نییە هەمیشە دژایەتی هاونیشتیمانیانی دەکات و نایەوێت لێیان تێبگا.
ئەمڕۆ نەگبەتییەکی گەورە خۆی کێشاوە بەسەرما.. پارچە پارچەی کردووم.. ئەم دڵەمی هەلاهەلا کردووە.. هەموو هیواو ئامانجەکانمی تەفروتوونا کردووە.. هەموو خۆشییەکی ژیانی لێ سەندوومەتەوە.
بانگی مەرگ دەکەم ئەی هاوڕێیان.. ئەو کەسەی هەموو شتێک بوو بۆم.. گشت کەسم بوو.. ئەمڕۆ بۆم دەرکەوت خیانەتکارترین پیاوی ئەم سەرزەوییە دەرچو.. ئەمەیە مێردەکەم.
لەناو هەموو گیاندارو بێگیاناندا، هیچ شتێک هێندەی ئێمەی ژن جێی بەزەیی نییە.
دەبێ مێرد بکەین، کە مێردیشمان کرد، ئەو پیاوە دەبێتە خاوەنمان.. ئینجا دەبێ هیواداربین، بزانین ئایا کاڵاکەی بەدڵە یان نا.
جیابوونەوەش ئابڕووچوونی لەدوایە.
بۆت نییە ڕازیش نەبیت جیابیتەوە.
کە دەچیتە ماڵە نوێکەت، دەچیتە نێو جیهانێکی تر.. یاساکانی جیاوازن لە یاساکانی ئەو ماڵەی لێوەی هاتوویت.
تۆش ئەم یاسا نوێیانە ناناسیت، دەبێ فێریان بیت تا پەیڕەوییان بکەیت.
تا فێریشیان دەبیت، دەبینیت لاویت ڕۆیشت.. وا منداڵت گەورەبوون و تەمەن بەسەرچوو.
ئەوەتا شاـ کرێیۆن، کە کچی خۆی پێشکەشی ژازۆنی مێردم کردووە، فەرمانی داوە ئەم وڵاتە جێ بێڵم.
ببینن چ ناشیرین لەگەڵمدا دەدوێ:
ـ تۆ ئەی ژنە مڕومۆچە گرژ و مۆنەکە، تۆ ئەی ژنی هار، ئەی نەگبەت، مێدێیای کچی دایکت، هاتووم ئاگادارت دەکەمەوە لەو بڕیارەی داومە.
بەخۆم هاتووم لە نزیکەوە ببینم، چۆن بێ هیچ بگرەوبەردە و چەندوچوون و کەینوبەین و ئەمسەروئەوسەرێک، وەک ئارەزوومە و فەرمانی پێدەکەم، جێبەجێ دەکرێ.
هەر ئەمڕۆ، خۆت و ئەو دوو منداڵەت سەری شوومتان هەڵدەگرن و ئەم وڵاتە جێدێڵن.
ـ ئەوە تاوانی تۆی تێدا نییە کچەکەت داوە بە ژازۆنی مێردم.
تۆ وەک هەموو باوکێک بۆت هەیە ڕازیبیت کچەکەت هاوسەری خۆی هەڵبژێرێ.
من هیچم نییە نە لەگەڵ تۆ نە بەرامبەر تۆ تا بۆت ببمە مایەی ترس و هەڕەشە.
بۆچی دەبێ ئەم وڵاتە جێبێڵم؟
دەڵێ گوایە دەترسێ شتێکی خراپ بەسەر کچەکەی و خێزانەکەیدا بێنم.
منیش، کە پلانەکەم پێشوەخت داڕشتووە، چونکە دەزانم ئەمە ڕوو دەدات، بە فێڵەکەی خۆم پێم وت، ئینجا ژنێکی بەستەزمانی وەک من مایەی ترسە؟ ئایا من لەم بارودۆخەدا لەئاستی ئەوەدام بتوانم زیانم بۆ مێروولەیەکیش هەبێت؟ بتوانم گوزەرانی پیاوان بخەمە مەترسییەوە کە ئەوان پاشان؟ ئەوە تاوانی تۆی تێدا نییە کچەکەت داوە بە ژازۆن، تۆ وەک هەموو باوکێک بۆت هەیە کچەکەت بدەیتە هەر کەسێک لەبەرژەوەندی خۆت و مەملەکەتەکەتدا بـێت.
کرێیۆن لەوە دەترسێ من لە تووڕەییدا ماڵوێرانی بکەم.
پێم دەڵێ "تۆ جادووگەریت، شت زۆر دەزانیت.
گەر بتەوێت دەستت دەگاتە هەر کەسێک، تەنانەت ئەگەر پادشایەکی وەک من و شازادەیەکی وەک کچەکەم بێت."
دەیەوێت هەر ئەو ڕۆژ و ساتە ئێرە جێبێڵم.
منیش بەڵێنی پێدەدەم هیچ کارێکی خراپ لەژێر سەرمدا نییە بەرامبەر بە ئەو و کچەکەی بیکەم.
داوای لێدەکەم تەنیا مۆڵەتم بدات یەک ڕۆژی تر بمێنمەوە.
بەڵێنم پێدا سبەینێ پێش ئەوەی خۆر دەشت و دەر ڕووناک بکاتەوە من ئێرەم جێهێشتبێت.
ڕازی بوو.
ئەها، هێشتا هەموو شتێک یەکلایی نەکراوەتەوە.
هێشتا نۆبووک هەموو بەربەستەکانی تێنەپەڕاندووە.
هێشتا کار ماوە ئەنجام بدرێت.
ئێوە وا دەزانن من، کە بەم زمانە لووسە لەگەڵ کرێیۆندا دەدوێم، بۆ ئەوەیە بڵێت ڕاست دەکات ئەو بڕیارە دەدات؟ بەهەڵەدا دەچن.
پلانەکەم ئەوەیە بووک و باوک و، مێردە خیانەتکارە تازە زاواکەم، هەرسێکیان پێکەوە لەناو ببەم.
بۆ ئەم مەبەستەش تەنیا یەک ڕۆژم پێویستە.
کرێیۆنیش هێند گەمژەیە نازانێ بە یەک ڕۆژ شتی زۆر دەکرێ.
دەکرێ بە یەک ڕۆژ دنیا بگۆڕیت.
ئێستا.. ڕێگاکان زۆرن.. کامیان هەڵبژێرم باشە؟!
بچم بەدەستی خۆم بیانکوژم؟ ئاگر بەردەمە کۆشکی پاشایەتی؟ کەسانێک بنێرم بەشەو لە جێگاکەیاندا سەریان ببڕن؟ نەخێر، باشتر وایە پشت بەو هونەرە ببەستم وەستام تێیدا.
ئەمەیان هیچ گومانی تێدا نییە کە سەردەگرێ.
هاها، کرێیۆن لەوە دەترسێ من لە تووڕەییدا ماڵوێرانی بکەم.
پێی وتم:
ـ "تۆ ئەفسوونگەریت.. جادوو زۆر دەزانیت.. گەر بتەوێ دەستت دەگاتە هەر کەسێک، تەنانەت ئەگەر پاشایەکی وەک من و کچەکەم بێ."
ئای چەندە ڕاست دەکا، باشی بینی و باشی پێکا، ئاخر باش دەمناسێ.
ئەها ئەو هاوەنە، ئەوە پڕە لە ژەهر.
دەمێکە کوتاومەتەوە و ئامادەم کردووە.
ئەم دەستە جلە جوانە و ئەم سەرپۆشە تەنکە، کە دیاری دایکم بوون، لەو ژەهرە هەڵدەکێشم.
دەیاننێرم بۆ کچی کرێیۆن، دەزانم هەر بە بینینیان شاگەشکە دەبێت و لەبەر جوانییەکەیاندا خۆی ناگرێت لەبەریان دەکات.
ئەم ژەهرە هێند کاریگەرە، هەر کە بەرگی جلەکان بەر پێستی کەوت، چەند چرکەیەک نابات هەموو پێستی دەسووتێت و گۆشت و ئێسکیشی دوای چەند ساتێک هەڵدەوەرن.
پلانەکەم ئەوەیە بە ژازۆن بڵێم: "من خەمی خۆم نییە، خەمی منداڵەکانمە.
با من ئاوارەبم، بەڵام لەڕێی دەزگیرانەکەتەوە پاشا ڕازی بکە دوو منداڵەکەمان لەم وڵاتە دەر نەکات.. من جوانترین دیاری بۆ کچی پاشا دەنێرم تا دڵی نەرم بێت.. ئەگەر دەزگیرانی تۆیەو خۆشی دەوێیت.. دەبێ منداڵەکانی تۆش هیچ نەبێ بەزەیی لەو دڵەیدا بجووڵێنن."
ئەی پایەبەرز، ئەی "ئارتێمیس"ی خوداوەندی پاکدامەن، لەدوای ئەو هەموو بەڵێنە گەورانەی پێبەست و دەسبەست و ملکەچیان بووم، ببینە چیم بەسەردێ!
لە هەموو ئەوانەی خۆشمدەویستن بڕییانمەوە و بەدووریان خستم.
دەمەوێ بەو دوو چاوانەم بیبینم لەگەڵ ژنە گەنجە تازەکەیدا لەژێر کۆشکە کەلاوەبووەکەیدا پان ببنەوە، هەلا هەلابن.
چ سووکایەتییەکم پێ دەکرێ!
چ ڕسواکردنێک!
چ جنێوێکی قورسم پێ دەدرێت، کە هیچ شایانیان نەبووم!
ئای باوکی شیرین، ئای وڵاتی بەسەرشۆڕی بەجێهێڵراو، دوای ئەوەی برای خۆمم بۆ کوشت.
گوێتان لێمە؟ ئەی ئەو خوداوەندانەی دەسبەدامانیان دەبم؟ "تێمیس"ی مەزن کە نەفرەتەکان جێبەجێ دەکەیت و زیۆسی پایەدار کە هەموو شتێک لای خۆت تۆمار دەکەیت!
دەبێ تۆڵەسەندنەوەیەکی سادە بتوانێت لەئاستی ئەم ستەمەدا بێت؟
نامەوێ گوێم لە کەس بێت، نامەوێ هیچ ببیستم.
ئەم دڵە بووە بە بەرد و زۆر لە کێشی خۆی زیاتر سەنگین بووە.
هیچ شتێک ویستم لەناو نابات، هیچ سۆز و دڵنەواییەک دەستەکانم نەرم و هێواش و لاواز ناکات لەم بڕیارەمدا.
دەڵێن پێشینان ژیرو دانا بوون، ئەوان بۆ هەموو کارەساتێکی سامناک و دڵتەزێن جۆرێک لە ماتەمینی و شیوەن، بۆ هەموو ڕووداوێکی شاد چەندان جۆر لە بۆنەگێڕین و بەزم و مۆزیک و سەما و ئاهەنگ و سفرەچنییان داناوە، کەچی بۆ دەردی دڵ، بۆ نەگبەتییەک کە گیانت دەکێشێت و بێداڵدەت دەکات، نەیانتوانیوە هیچ بۆنەیەک و ڕێوڕەسمێک بدۆزنەوە چارەی بکات، هیچ نەبێت بە شێوەیەکی کاتیش بێت ئاسوودە و هێورمان بکاتەوە.
ئەو... ئەو... ستەمە... ستەم... ئەو نەبوو سوێندی بەو پەیمانە دەخوارد کە لە تەنگەی سامپلێگادێسدا بە یەکترماندا... هەر ئەو نەبوو سوێندی بە هاوسەرگیرییەکەمان دەخوارد.. ئەی ئەو نەبوو سوێندی بە من دەخوارد... منێک خیانەتم لە باوکم.. لە وڵاتم.. لە گشت کەسم... منێک خیانەتم لە هەموو یادگاریی و لە هەموو پیرۆزییەکانم کرد و دوایکەوتم... برای خۆمم بۆ هەنجن هەنجن کرد.. هەر جار پارچەیەکم فڕێدەدایە دەریا، تا باوکم و لەشکرەکەی، کە بەدوامانەوە بوون، لەتاو ئەوەی هەڵیانبگرنەوە دوابکەون و فریا نەکەون بمانگەنێ… شای وڵاتێکم پارچە پارچەکرد.. بە بیانووی ئەوەی گەنجی بکەمەوە، کچەکانیم باوەڕ پێهێنان بیکوژن و کەوڵی بکەن و بۆم بکەنە مەنجەڵێکی گەورە.. ئاگرم لەژێردا کردەوە و وەک ئەو بەرخە کە پێشتر بۆ ڕازیکردنیان لەبەرچاوی خۆیاندا زیندووم کردەوە، تا توانیم کوڵاندم.. هەمووی بۆ ئەو.. ئەو..
ئەوەتا.. ها.. کە پاشا ڕۆیشت، ژازۆنی مێردم دێت.
بەچ ڕوویەکەوە، نازانم.
گوێی لێ بگرن: "ئەوە تەنیا ئەمڕۆ نییە سەرنج دەدەم، دەمێکە بۆم ڕوونبووەتەوە، مرۆڤ ناتوانێ یارمەتی ئەوانە بدات پێداگری دەکەن لە توندڕەویدا.
ژنێکی وەک تۆ، ئەگەر دانت بەو یاسایانەدا بنایە کە بەهێزتر لەخۆت دایناون و پەیڕەویت بکردنایە، دەکرا لەم وڵاتەدا جێتبێتەوە و بمێنیتەوە.
ئەوەتا دەبینی بەهۆی چەند وشەیەکی شێتانەو و ناشایستەوە چۆن خۆت تووشی ئاوارەبوون کرد.
دەتوانی لە هەموو شوێنێک هاوار بکەیت ژازۆن خراپترین پیاوی دنیایە، من گوێ نادەم بەوە.. تەواو بێباکم لێی.
بەڵام دوای ئەو هەموو شتەی لەسەر دەسەڵاتداران و گەورەی ئەم وڵاتە هەڵتڕشتوون، خۆشبەختبە سزاکەت تەنها ئاوارەبوونە.
من هەموو هەوڵێکمدا تووڕەیی سەروەرمان کەم بکەمەوە و چارەنووست باشتر بێت.
بەڵام تۆ خۆت ناگریت، بەو شێتییەی خۆتەوە هێندە زیادەڕەویت کرد و جنێوت بە سەروەران دا، دەبێ بە ئاوارەییش ڕازی بیت.
سەرەڕای هەموو ئەمانەش هێشتا هەر من بەرەو تۆ هاتووم.. چونکە خەمی ئێوەمە.
ئاوارەیی گرانە و ناکرێت بە دەستی بەتاڵ بڕۆن."
ئای لە هەموو پیاوانی دنیا ناپیاوتر.
ئای بوودەڵەی هیچ لەباردا نەبوو.
سەرەڕای ئەو هەمووەی بە من و منداڵەکانی خۆتی دەکەیت، ڕووی ئەوەت هەیە بێیت و چاوت بە چاوم بکەوێت؟ دێیت و تەماشامان دەکەیت؟ ئەمە ئازایەتی و گەورەیی ناوێت، ئەمە پێویستی بەوەیە پیاو تا سەر ئێسک بچووک و بێویژدان بێت.
باشتر کە هاتی.. کارێکی باشتکرد.. بوارت بۆ من ڕەخساند کەمێک داخی دڵم بڕێژم.. کەمێک ئەو زوخاوەی لە ناخمدایە بە سەرو کەللەتدا هەڵبڕێژم.
لە کوێوە دەستپێبکەم؟ لە سەتاوە.
من بووم چەند بارە ڕزگارم کردیت.
هەموو یۆنانییان ئاگادارن، ئەو پاڵەوان و نیمچە خودایانەی لەگەڵ تۆدا سواری کەشتییەکەی ئارگۆ بوون، بۆ بەدەستهێنانی پێستەی زێڕین دەنێردران.
بەدەستهێنانی پێستەی زێڕین وەک گەورەترین دەسکەوتی مێژوویی زەمینی و ئاسمانیش لەقەڵەم دەدرا.
ئەو سەروەرییە هەرە مەزنە بۆ ئێوە تۆمار دەکرا.
تا ئەو کاتەش هیچ پیاوێک، ئەگەر پاڵەوانە ئەگەر نیمچە خودایە ئەگەر خوداوەندی تەواویشە، بەدەستی نەهێنابوو.
من بۆم بەدەست هێنایت، تەنیا بۆ تۆ.
بۆ ئەوەیان دەناردیت گاسن ببەستیت بەو گایانەوەی هەناسەیان لە ئاگرە، دواتر خاکی مەرگیان پێ بکێڵیت.
ئەژدیهایەکی ئەشکگر، کە هیچ کات پێڵووی لێک نەدەنا بۆ خەو، پاسەوانی پێستەی زێڕین بوو.
بەدەستی خۆم ئەو ئەژدیهایەم کوشت.. بۆ تۆ کوشتم.
ئەوەش منبووم خیانەتم لە باوک و لە ماڵی خۆم کرد، بۆ ئەوەی بێمە لات بۆ "پیلیۆن"، لە "ئیکۆلۆس"ی وڵاتت.
لەگەڵ تۆدا هاتم .. دێوانە.. شێتگیر.. شا "پێلیاس"م بە دڕندەترین شێوە لەناوبرد.. بەدەستی کچەکانی خۆی.. ئیتر هیچ ترسێکم نەهێشتیت.
کەچی دوای ئەو هەمووەی کە بۆمکردیت و بردت.. ئای ناشیرینترین پیاوی دنیا، خیانەتم لێ دەکەیت؟ نوێن و پێخەوی ژنێکی تر هەڵدەبژێری؟ کە منداڵیشمان هەیە؟ ئەگەر منداڵم نەبوایە دەمگوت بەهەرحاڵ، دەکرا بتبەخشم دوای ژنیتر کەوتیت.
ئەو هەموو بەڵێنانەی لەیادت کردن.
باوەڕت وایە دەتوانیت خوداکان چەواشە بکەیت؟ یا پێت وایە گەردوون یاساکانی خۆی گۆڕیون؟ چونکە تۆ چاک بەئاگایت لەو خراپەیەی بەرامبەرم دەیکەیت.
ئای ئەم دەستە ڕاستەم.. ئەم دەستە کە لەژماردن نادێت چەند جار خستتە ناو دەستی بەڵێن و پەیمان.
ئەی ئەژنۆکانم.. کە درۆزنانە ماچت دەکردن.. هۆنراوەی دنیات بۆ دەگوتم.. ئەگەر دەزانی چەندە لەبەرچاوم کەوتوویت!
باشە، ئێستا وەک کەسێکی نەناس، وەک هاوڕێیەکی ئاسایی پرسیارت لێ دەکەم؛ بۆ کوێ بچم بەو دوو منداڵەوە؟ کێ دەمگرێتە خۆ؟ چ وڵاتێک داڵدەم دەدات؟ بچمەوە بەردەمی باوکم؟ بۆ لای براکەم؟ بچم بۆ ماڵی پێلیاس بۆ لای کچەکانی؟ بەشکوم ئەم پرسیارانەم کەمێک هۆشت بهێننەوە بەبەردا چیت کردووە.
هەموو شتێک ئامادە بوو.
تەنیا ئەوە نەبێ: من دوایی بۆ کوێ بچم؟ کە بووکی تازە و خەزوور و منداڵەکانی ژازۆنم ناردن بۆ دنیایەکی تر، دوای ئەوە بۆ کوێ بڕۆم؟ دەبوو وڵاتێک بدۆزمەوە پەنابەریم بداتێ.
گوێبگرن چی ڕوویدا.
لەم خەیاڵانەدا بووم، چوومە بەر دەرگا.
بینیم پیاوێک لە دوورەوە دێ.
هەستمکرد بۆ من نێردراوە.
کە نزیک بووەوە ناسیمەوە.
"ئێگێیۆس" بوو.
ئێگێیۆس پاشای ئەسینا لە گەڕانەوەیدا بوو لە دێلفیس، چووبوو بۆ بیستنی پێشبینییەکەی خوداوەند ئەپۆلۆن.
وەجاخ کوێر، جێنشینی نەبوو، دەیویست بزانێ ئاسمان منداڵێکی پێدەبەخشێ.
داوام لێکرد لە مەملەکەتەکەی خۆی، ئەسینا، مافی پەنابەریم بداتێ.
بەڵێنم پێدا ئەگەر ئەو باشەیەم لەگەڵدا بکات، دەبمە هاوسەری و منداڵێکی دەدەمێ ئۆجاخی ڕوون بکاتەوە.
ڕازی بوو بەمەرجێک بۆخۆم خۆم بگەیەنمە ئەسینا، بۆ ئەوەی ئەگەر بمبات، تووشی کێشە نەبێت لەگەڵ شا کرێیۆندا.
ئێستاش کە جلە ژەهراوییەکانم بە منداڵەکاندا ناردوون، کە چارۆگەی کەشتییەکەم هەڵکردووە، کە چەقۆکەم تیژکردووەتەوە منداڵەکانی خۆمی پێ سەر ببڕم، چاوەڕێی هەواڵم.
خۆ نەدەبوو ئەو منداڵانە لیرە جێبێڵم خەڵکی ئێرە دوای ڕۆیشتنم بیانکوژن.
ناشکرێت لەگەڵ خۆمدا بیانبەمە وڵاتی ئاوارەیی.
کێ بە دوو منداڵەوە دەمگرێتە خۆی؟ ئەی ئەمانە بەرهەمی هاوبەشی ئەو دوو خۆشەویستییە لەم لا پاک و لەولا درۆیینەیە نین؟ بەرهەمی هاوبەشی ئەو دوو تاوانبارە هەڵخڵەتێنەر و هەڵخڵەتاوە نین؟ نیشانەی ئەوە نین کە من هەتا ماوم نابێ ئاسوودە بم و ڕابردووم وەک ئاگر بەدوومەوە بێت؟ دەبێ وەک چۆن ڕابردووم بسڕمەوە، ئەوانیش لەناو بچن.
دەبێ ژازۆن بزانێ چ جۆر شکانێک ئەم دڵەمی شکاند.
دەبێ هەموو جیهان بزانێت کە من گەورەترین ئازار بەخۆم دەگەیەنم، لەبەر ئەوەی هێند بێهۆش بووم دوای ئەو پیاوە بوودەڵەو گەوجە کەوتم.
دەبێ دەردێکی بدەم بە دڵدا، کە نەک هەر بۆ ئەو، بۆ هەموو پیاوانی دنیا ببێتە پەند.
چیدی نەتوانن ئەو هەموو بێڕێزییە بەرامبەر کەسێک بکەن بە هەموو شێوەیەک لەخزمەتیاندابووە.
ئێستا کە هیچ بواری تێدا نەماوە، کە کار لەکار ترازاوە، کە بووکی تازە و باوکی بووک بوونەتە خەڵووز و سووتوو، دەبێ دوا کارم ئەنجام بدەم، دەبێ بەدەستی خۆم منداڵەکانم ڕەوانەی ئەودنیا بکەم.
جگەری خۆم پارەپارە بکەم.
خوێنی خۆم، هەناوی خۆم داغ بکەم.
ئیتر هیچ خودایەک ناتوانێ دەستم بگرێ.
ئیتر هیچ بوومەلەرزەیەک پێکانم نالەزێنێت و دەستکانم ڕاناگرێت.
ئیتر من لەودیو تاوانەوە کاردەکەم، لەودیو هەموو بیتراو و بینراوەکانی مێژووەوە.
کارێک ئەنجام دەدەم، گەر بتوانیت ئەوە ناوبنێیت کار، مێشک و دڵی هەموو مرۆڤایەتی پێکەوە جێی ناکەنەوە، هێند ترسناکە.
کوا چەقۆکەم؟ چەقۆی گۆشتەکە نا!
چەقۆی چێشتخانەکەم نا!
ئەو چەقۆیە نا مریشک و مەڕ و ماڵاتەکانی پێ سەردەبڕدرێت، ئەوەش نا سەوزە و میوەکانم پێ ئامادەدەکرد بۆ خۆراکی ژازۆن، کە دەگەڕایەو ماڵ، نا، چەقۆکەی خۆی، چەقۆکەی ژازۆن.
ئەو چەقۆیەی گا ئاسمانییەکەی پێ لەناوبرد، ئەو چەقۆیەی شەڕەکانی پێ دەبردەوە، دوژمنەکانی پێ دەکوشت، داستان و نەبەردەکانی پێ تۆمار دەکرد.
چەقۆکەی هاوسەفەرمان بوو، هاوتاوانەکەمان.
(دەچێتە دەرێ)
دەبا ئێستە ژازۆنی مێردی ئەوسام و ئەم شار و وڵاتە و دانیشتوانە نەفرەتییەکانی جێبێڵم.
دەبێ تا زووە سواری گالیسکە ئاگر و ئاڵتوونینەکەی خۆری باوەگەورەم بم.
بۆ ئەو وڵاتە نوێیە بڕۆم بەڵێنی پێداوم پەنام بدات.
بچم بۆ لای هاوسەرە نوێکەم ئێگێیۆس.
بۆ ئەسینا باربکەم.
ـ ئەها ژازۆن!
لەژێرەوە، لەسەر زەوی، وەک مێروولەیەک بچووک دەنوێنێ.
دەتبینم، پەنجەی تاوان بۆ من ڕادەکێشیت و هاوار دەکەیت.
دەتبینم پەنجەی گەواهی بۆ ئاسمان درێژ دەکەیت و خوداکان دەکەیتە داوەر.
ئێستە کە درەنگە، بینیت مێدێیا تا کوێ دەتوانێ؟ هێندەی گەورەیی خۆشەویستییەکەم وێرانکاریم لەدەست دێ، ئەگەر خیانەتم لێکرا.
هێندەی فراوانی و گەورەیی ئەو دڵەی دەیبەخشم دڵی ئەوانە دەردێنم کە ناپاکیم بەرامبەر ئەنجام دەدەن.
من ئەوهام، لە سەرەتاوە دەبوو بمناسیت.
ئێستەش بمناسە و بمناسن.
ژنێتیم دەریایە، زەریایە، هەموو زیندەوەر و گیانلەبەران لەخۆدەگرێ، ژیان لەوێوە دێ، بەڵام کە ئاسمانی ژنبوونم بە هەوری ڕەش تەنرا و گرژ بوو، کە مێشکم پیسکرا، کە دڵم گوشرا، باوبارانم بێبڕانەوەن، زریان و ڕەهێڵەم دەیان و سەدان و هەزاران کەشتی وەک ئارگۆس و ناخودای وەک هێراکلیس و ژازۆن لە تاکە چرکەساتێکدا ژێرئاو دەخا.
گەر ویستم و ئارەزووم بوو، گەر باش بوویت و خۆشت ویستم، شەپۆلەکانم دەتگەێیێننە کەنارەکانی ئاوەدانی و وڵاتی ئاسوودیی، بەڵام ئەگەر ویستم ژێرپێخرا و ئارەزووم پشتگوێخرا، ئاوەکانم بەرەو قووڵاییە تاریکەکان، بۆ ناو شەویلاگی نەهەنگەکان هەڵتدەلووشن، شەپۆلەکانم دەتدەن بە گاشەبەردەکانی کەنارەکاندا و بە خوێنت سووریان دەکەن.
ژازۆن، گەر دەپرسیت بۆچی خۆتم بە زیندوویی هێشتەوە.
ئەوا بزانە، بۆ ئەوەی تا ماویت وێڵ و ئاوارە و دەربەدەر، وەک دەرۆزەکەرێکی نەگبەت زەوی بگەڕێیت، تا هەموو مرۆڤایەتی چیرۆکەکەت بناسن و بزانن چۆن و بەچی وات لێهات.
بشزانن من، مێدێیا، کێم و چیم لەدەست دێت، ئەگەر دڵیان شکاندم.
