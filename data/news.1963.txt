وەزارەتی دارایی حكومەتی هەرێم لەپەیامێكدا بۆ فەرمانبەران دڵنیایی دەدات و ڕایدەگەیەنێت، "بەر لەهاتنی جەژنی قوربان، سەرجەم فەرمانبەرانی هەرێم موچەیەكی دیكەیان پێ دەدرێت و لەناوەڕاستی ئەم مانگەدا خشتەیەكی نوێی موچە بڵاودەكرێتەوە".
دابەشكردنی موچەی مانگی ئایاری فەرمانبەران بەردەوامەو بەگوێرەی خشتەیەكی وەزارەتی داراییش، چوارشەممەی داهاتوو دابەشكردنی موچەی ئەو مانگە كۆتایی پێدەهێنرێت.
بەگوێرەی ئەو زانیاریانەی SNN لەسەرچاوەیەكی باڵای وەزارەتی داراییەوە پێیدراوە، "لەناوەڕاستی ئەم مانگەدا دەست بەدابەشكردنی موچەی مانگی حوزەیران (مانگی شەش)ی  فەرمانبەران دەكرێت".
لەو زانیاریانەی سەرچاوەكەی وەزارەتی دارایی ئاشكراكرد تێیدا هاتوە ((دوای كۆتاییهاتنی موچەی مانگی ئایار، وەزارەتی دارایی بەفەرمی خشتیەكی نوێی موچە بۆ مانگی حوزەیران بڵاودەكاتەوەو  یەكەم وەزارەتیش كە موچەكەی پێدەدرێت وەزارەتی پێشمەرگە  دەبێت هاوشێوەی مانگەكانی دیكە)).
سەبارەت بەوەش ئاخۆ دابەشكردنی موچەی مانگی شەشی فەرمانبەرانی هەرێم بەهەمان خشتەی كارپێكراوی مانگی ئایار (مانگی پێنج) دەبێت، سەرچاوەكەی وەزارەتی دارایی جەختیكردەوە لەسەرئەوەی، "دابەشكردنی موچەی مانگی حوزەیرانیش بەهەمان لیست و سیستەمی پاشەكەوتی مانگەكانی پێشوو دەبێت".
ئەمە لەكاتێكدایە كە بەگوێرەی خشتیەكی وەزارەتی دارایی و ئابوری كە پێشتر ڕاگەیەنراوە، لە نۆی ئەم مانگە كۆتایی بەدابەشكردنی موچەی مانگی ئایاری سەرجەم وەزارەت و دەستەكانی حكومەت دێت.
