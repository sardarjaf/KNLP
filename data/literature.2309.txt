دیمه‌نه‌كه‌م زۆر ناڕێك ده‌هاته‌ به‌رچاو، بیرم له‌وه‌ ده‌كرده‌وه‌، ئه‌م هه‌موو وزه‌یه‌ چۆن ئاوا لێره‌ بێ هیچ سوودێك به‌هه‌ده‌ر ده‌چێ.
هه‌ر له‌و كاته‌شدا بوو، له‌خۆمم پرسی: باشـه‌ خۆ ئه‌م وڵاته‌ی ئێمه‌ كارگه‌و شتی وایشی تیا نییه‌، تا ئه‌مانه‌ بچن له‌وێ وزه‌ى خه‌وتوو/خه‌ولێخراوى خۆیان بخه‌نه‌وه‌ كار...!
نه‌مزانی چه‌نی پێ چوو له‌وێ دانیشتبووم، چونكه‌ به‌ده‌م له‌خۆپرسینه‌وه‌، ئه‌و پیاوه‌ باڵاكورته‌ سه‌رزله‌ی به‌رامبه‌رم دانیشتبوو و كه‌مێك پێش ئێستا له‌گه‌ڵ ده‌ دوانزه‌ كه‌سـی تردا هاتنه‌ ژوورێ، له‌پڕ كه‌وته‌ ناو ته‌ونى خه‌یاڵه‌كانمه‌وه‌و بوو به‌ سه‌رۆكی كۆمپانیایه‌كی گه‌وره‌، ئا وه‌بزانم خۆم كردم به‌ سه‌رۆكی كۆمپانیایه‌كی گه‌وره‌ی وه‌به‌رهێنانی خه‌ڵوزی دار له‌ ناوچه‌ شاخاوییه‌كانی وڵات، كه‌ ده‌ڵێم ناوچه‌ شاخاوییه‌كانی وڵات، بێگومان هه‌ر بیرم له‌ هه‌ورامان و شوێنی وا ده‌كرده‌وه‌، به‌ڵێ وا بوو، سه‌رۆكی كۆمپانیای خه‌ڵوزی داری خۆماڵی بوو، چونكه‌ دووان له‌ پیاوه‌كان وه‌ك خۆی پاكء ته‌میز بوون، ئه‌وه‌ی لای ده‌سته‌ ڕاستییه‌وه‌ دانیشتبوو، سكرتێرو ئه‌وی تر به‌رپرسی به‌شی په‌یوه‌ندییه‌كانی كۆمپیانیاكه‌ بوو، به‌ سه‌روسیمای چڵكنی ئه‌وانی تریشدا پێده‌چوو، هه‌نێ له‌ كرێكاره‌كانی بن، چونكه‌ هێشتا ئاسه‌واری ڕه‌شاییم به‌سه‌ر ده‌ستیانه‌وه‌ ده‌بینی.
سه‌رو سێ په‌ڵه‌ی خۆڵه‌مێشیش به‌ لاجانگی دووانیانه‌وه‌، جێگه‌یان خۆش كردبوو.
منیش وه‌ك ئه‌وانی تر، كه‌ به‌خێرهاتنی یه‌كدی ده‌كه‌ن، ویستم ده‌ستێك بۆ كابرای به‌رامبه‌رم به‌رزكه‌مه‌وه‌، یه‌عنی به‌خێربێی قوربان، به‌ڵام له‌و كاته‌دا ده‌سته‌یه‌ك پیاو، به‌ به‌رچاومدا تێپه‌ڕین و ئه‌وه‌یان بیر بردمه‌وه‌... ئیدی له‌بری ئه‌وه‌ی مه‌رحه‌باكه‌ بكه‌م، ده‌نگێك له‌ناوه‌وه‌ پێی گوتم: باشه‌ ئه‌مه‌ كه‌ی شوێنی تۆیه‌ ئاخر، ده‌ی هه‌سته‌و بچۆ ده‌رێ، گه‌مژه‌یی تا كه‌ی، كات به‌فیڕۆدانت له‌چی.
له‌گه‌ڵ ئه‌وه‌ی هه‌ستامه‌ سه‌رپێ هێشتا مه‌لاكه‌ نه‌یگوتبوو: (فَمَن زُحْزِحَ عَنِ النَّاڕ ۆأُدْخِڵ الْجَنَّه‌....)، تا ئه‌وكاته‌ش هیچ نیازێكم نه‌بوو به‌ده‌ر له‌وه‌ی بیرم لێ كردبووه‌وه‌: ڕاسته‌وڕاستء بێ هیچ ده‌نگێك، ته‌نانه‌ت بێ حواحافیزی ء سه‌ره‌خۆشیكردن له‌ كه‌سوكاری مه‌رحوم، كه‌ عاده‌ته‌ن لای ده‌رگای هۆڵه‌كه‌وه‌ ده‌وه‌ستن، بچمه‌ ده‌رێء بۆ هه‌تاهه‌تایه‌ جارێكى تر سه‌ر به‌ شوێنی وادا نه‌كه‌مه‌وه‌، كه‌چی له‌و ساته‌دا بوو (ۆما الْحَێاه‌ُ الدُّنْێا إِلاَّ مَتَاعُ الْغُرُوڕ)، به‌ڕێوه‌به‌ری كۆمپانیاكه‌م كه‌وته‌وه‌ به‌رچاو، كه‌ دیقه‌تی بۆینباغه‌كه‌یم دا، نه‌متوانی بگه‌ڕێمه‌وه‌ بۆ ساتێك پێش ئه‌وه‌، ساتێك پێش بینینی ئه‌و بۆینباغه‌ی كه‌ دنیایه‌ك په‌پووله‌ى وردی ڕه‌نگ مۆری پێوه‌ بوو، په‌پووله‌كان به‌ هه‌زار لای دنیادا فڕی بوون، له‌ دووره‌وه‌ زیاتر وه‌ك كۆمه‌ڵێك هێڵ ده‌هاتنه‌ به‌رچاو، كه‌ ڕێكه‌وت ده‌ستی له‌ نه‌خشاندنیاندا هه‌بووبێ... بیرم بۆ لای تاقه‌تی ئه‌و كارگه‌یه‌ چوو، كه‌ به‌و هه‌موو دیققه‌ته‌وه‌ ئه‌و بۆینباغه‌ی دروست كردووه‌، دیزاینه‌ره‌كه‌م هاته‌پێش چاو، چۆن دنیایه‌ك خه‌ونی به‌وه‌وه‌ دیوه‌، تا فۆرمی كۆتایی بۆینباغه‌ پۆلیسته‌ره‌كه‌ى لا گه‌ڵاڵه‌ بووه‌و به‌ خاوه‌نى ماركه‌ى فۆربێته‌ (Forbetter)ی فرۆشتۆته‌وه‌، ئه‌و كرێكارانه‌ی كه‌ مه‌كینه‌ ته‌تریزه‌ زیكزیكه‌داره‌ زیره‌كه‌كانیان ئیش پێ كردووه‌و (به‌خێربێن قه‌ومه‌كه‌، خوا عه‌فووی كا...) ته‌نانه‌ت وه‌ك تیرێژێك به‌ناو زه‌ینمدا تێپه‌ڕ بێت، وێنای ئه‌و پاپۆڕه‌ زه‌به‌لاحه‌شم هاته‌پێش چاو، كه‌ سیانزه‌ هه‌زار تۆن له‌م بۆینباغه‌ی له‌گه‌ڵ دنیایه‌ك ئه‌موستیله‌و پاپیۆنگ و بورغووی پیانۆ و لینزو كۆندۆمء شتی تریشی به‌سه‌ر پشتی خۆیء به‌ناو ده‌ریاكاندا هه‌ڵگرتووه‌ تا گه‌یشتووه‌ته‌ ئێره‌و ئه‌مه‌تا ئێستا كه‌ره‌واتی پۆلیسته‌ری فۆربێته‌ر له‌ ملی ئه‌م كه‌ره‌ی به‌رامبه‌ر مندایه‌: سه‌رۆكی كۆمپانیای وه‌به‌رهێنانی خه‌ڵوزی دار له‌ ناوچه‌ شاخاوییه‌كانی وڵات...
 ئیتر بێ خوایشتی خۆم، بێ ئه‌وه‌ی نیازێكی پێشوه‌ختم هه‌بووبێ، له‌بری هه‌نگاوێك بۆ لای ڕاست وه‌رگه‌ڕێم، هه‌نگاوێك به‌رابه‌ر ئه‌و چوومه‌ پێشه‌وه‌و له‌ بۆینباغه‌كه‌ی ملیم نه‌وی، هه‌تا توانیم، هه‌رچی وزه‌ى بنه‌وانی بوونم هه‌بوو به‌قه‌رزم وه‌رگرت و به‌ره‌و خوارێ ڕامته‌كاند: 
- بۆچی ئه‌و كۆمپانیایه‌ی خۆت جێهێشتووه‌و سكرتێرو به‌ڕێوه‌به‌ری به‌شی په‌یوه‌ندییه‌كان و ئه‌و هه‌موو كرێكاره‌ت بۆ ئه‌م قه‌شمه‌رییاتخانه‌یه‌ له‌گه‌ڵ خۆت هێناوه‌... ئاخر بۆچی ناچن خه‌ریكی كاری خۆتان بن....
