چه‌ند فه‌رمانده‌یه‌كی پێشمه‌رگه‌ گومانده‌كه‌ن محه‌مه‌د شه‌رتی كورده‌ "قومارچییه‌كه‌"ی ناو داعش كوژرابێت، كه‌ به‌پێی گرته‌یه‌كی ڤیدیۆیی له‌سه‌ره‌تای مانگی رابردوو به‌شداری شه‌ڕی تلسقۆفی كرد دژ به‌پێشمه‌رگه‌، به‌ڵام كوژرانی به‌ته‌واوی پشتڕاستنه‌كراوه‌ته‌وه‌.
(شه‌رتی) نازناوی محه‌مه‌د ئه‌و داعشه‌ كورده‌ 31 ساڵه‌یه‌، كه‌ بۆ یه‌كه‌مجار له‌ 28ی مانگی ئازار ده‌ركه‌وت، كاتێك داعش شه‌هیدكردنی پێشمه‌رگه‌یه‌كی دیلی له‌موسڵ پێ سپارد، شه‌رتی به‌چه‌قۆ ئه‌ركه‌كه‌ی‌ ڕاپه‌ڕاند.
به‌پێی راپۆرتێكی پێشووی خه‌ندان ناوبراو به‌ر له‌وه‌ی‌ بچێته‌ ناو داعش له‌ڕۆژهه‌ڵاتی كوردستان دوكانی یاریی پله‌یسته‌یشنی هه‌بووه‌و زۆركات گره‌وی له‌سه‌ر بردنه‌وه‌ی‌ یارییه‌كان كردووه‌، به‌وه‌ش نازناوی (شه‌رتی)یان پێداوه‌.
بۆ جاری دووه‌م شه‌رتی له‌شه‌ڕێكی گه‌وره‌دا دژی هاوزمان‌و نه‌ته‌وه‌ی‌ خۆی (پێشمه‌رگه‌) ده‌رده‌كه‌وێته‌وه‌ له‌شارۆچكه‌ی‌ تلسقۆف له‌سێی ئه‌م مانگه‌، كاتێك ده‌چێته‌ ناو سه‌نگه‌رێكی پێشمه‌رگه‌وه‌، ئه‌وه‌ش به‌پێی گرته‌یه‌كی ڤیدیۆیی داعش كه‌دوای شه‌ڕه‌كه‌ بڵاویكرده‌وه‌.
فه‌رمانده‌كانی پێشمه‌رگه‌، كه‌ شه‌ڕی تلسقۆفیان به‌یه‌كێك له‌قورسترین شه‌ڕه‌كانی نێوان داعش‌و پێشمه‌رگه‌ ناوبرد، گومانده‌كه‌ن یه‌كێك له‌كوژراوه‌كانی داعش شه‌رتی بێت، به‌ڵام دڵنیانین.
لیوا تاریق هه‌ركی، فه‌رمانده‌ی پێشمه‌رگه‌ له‌سوپای سپیلك كه‌به‌شداری شه‌ڕه‌كه‌ی‌ تلسقۆفی كرد، به‌خه‌ندانی وت "هه‌ندێك زانیاریمان هه‌یه‌ كه‌ ئه‌و چه‌كداره‌ كورده‌ی داعش كوژرابێت"، به‌ڵام وتی "خۆم ته‌رمه‌كه‌یم نه‌بینیوه‌، چه‌ند پێشمه‌رگه‌یه‌ك پێیانوتم كه‌سێكی ڕیش سوری به‌هێزی چوارشانه‌یه‌و له‌و شه‌ڕه‌دا كوژراوه‌".
ئه‌وه‌ش له‌كاتێكدایه‌ به‌شداری شه‌رتی له‌و شه‌ڕه‌ی‌ تلسقۆف به‌ڕونی دیاره‌، به‌پێی گرته‌ ڤیدیۆییه‌كه‌ ده‌چێته‌ ناو سه‌نگه‌رێكی پێشمه‌رگه‌و وێنه‌یه‌كی سه‌ركرده‌یه‌كی  كورد ده‌دڕێنێت كه‌ به‌دیواری یه‌كێك له‌سه‌نگه‌ره‌كاندا هه‌ڵواسرابوو.
تلسقۆف شارۆچكه‌یه‌كی مه‌سیحی نشینی پارێزگای نه‌ینه‌وایه‌، به‌دوری 30 كیلۆمه‌تر له‌باكوری موسڵ له‌نێوان قه‌زای تلكێف‌و ناحیه‌ی قوش، چەکدارانی داعش لە هێرشێکدا بۆسەر سه‌نگه‌رەكانی پێشمه‌رگه‌ له3ی مانگی رابردوودا توانییان دزه‌ بكه‌نه‌ ناو شارۆچكه‌كه‌وه‌، به‌ڵام ئێواره‌ی‌ هه‌مان رۆژ لەلایەن پێشمەرگەوە شارۆچکەکە كۆنترۆڵکرایەوە.
هێزه‌كانی ئه‌مریكا به‌شداری شه‌ڕی زه‌مینی‌و ئاسمانی ئه‌و شارۆچكه‌یه‌یان كرد، كه‌ به‌ر له‌چونه‌ناوه‌وه‌ی‌ داعش بۆ ناو تلسقۆف چه‌ند سه‌ربازێكیان له‌ناو شارۆچكه‌كه‌ بوون كه‌ ئه‌ركیان مه‌شق‌و راهێنان بوو به‌هێزه‌كانی پێشمه‌رگه‌، به‌ڵام فریای خۆیان كه‌وتبون‌و تلسقۆفیان جێهێشت.
لیوا تاریق هه‌ركی ده‌ڵێت داعش له‌و شه‌ڕه‌دا فه‌رمانده‌ به‌هێزه‌كانی به‌شداری پێكرد "چه‌ند كه‌سێكی داعش له‌و شه‌ڕه‌دا كوژران كه‌ فه‌رمانده‌ی باڵایان بوون له‌وانه‌ (ئه‌بو عوبێد) كه‌ به‌رپرسی میحوه‌ری خازرو بادوشی داعشه‌، كه‌سێكی به‌ساڵاچوبوو كه‌سه‌رو ریشی سپی بوون، هه‌روه‌ها ئه‌بو ئه‌یمه‌ن، به‌رپرسێكی تری گه‌وره‌ی داعش بوو".
ئه‌بو ئه‌یمه‌ن ناوی خۆی له‌سه‌ر چه‌كه‌كه‌ی‌ نوسیبوو، دوای ئه‌وه‌ی‌ ته‌رمه‌كه‌ی‌ كه‌وته‌ ده‌ست پێشمه‌رگه‌، وه‌ك لیوا تاریق ده‌ڵێت.
له‌شه‌ڕه‌كه‌ی‌ تلسقۆف، چه‌ند كوردێكی تری رۆژهه‌ڵاتی كوردستان به‌شدارییان كردووه‌ كه‌ له‌نێو داعشدا چالاكییان هه‌یه‌ (سه‌عدوڵا ئه‌حمه‌دی‌و موعته‌سه‌م نه‌زه‌ری كه‌ هه‌ردووكیان (23ساڵ)ن، ناسنامه‌ی‌ دوان له‌و كوردانه‌ی رۆژهه‌ڵاتن كه‌ كوژراون، به‌پێی راپۆرتێكی پێشووی خه‌ندان.
گرته‌ ڤیدیۆییه‌كه‌ 25 خوله‌كه‌، تیایدا سه‌ره‌تای ئاماده‌كارییه‌كانی چه‌كدارانی داعش بۆ شه‌ڕه‌كه‌ی تلسقۆف بڵاوده‌كاته‌وه‌، دواتر له‌ڕێی فڕۆكه‌ی‌ بێ فڕۆكه‌وانه‌وه‌ وێنه‌ی‌ باره‌گاكانی پێشمه‌رگه‌‌و جوڵه‌ی‌ چه‌كدارانی داعش ده‌گرێت، له‌گه‌ڵ هه‌مه‌رو ئۆتۆمبێله‌ بۆمبڕێژكراوه‌كانی خۆیان، كاتێك به‌ره‌و سه‌نگه‌ره‌كانی پێشمه‌رگه‌ ده‌ڕۆن.
لیوا نوره‌دین هه‌ركی، یه‌كێكی تر له‌فه‌رمانده‌كانی پێشمه‌رگه‌ له‌باشیك به‌خه‌ندان-ی وت "قسه‌و باسی زۆر له‌باره‌ی كوشتنی محه‌مه‌د شه‌رتی-یه‌وه‌ ده‌كرێت، به‌ڵام ئه‌و ناونیشانه‌ی كه‌ هه‌ڵده‌درێت بۆ كوشتنی ئه‌و كه‌سه‌ نابێته‌ به‌ڵگه‌ی ته‌واو، به‌ڵام چه‌ند كه‌سێك ئه‌وه‌ باسه‌ ده‌كه‌ن".
شه‌رتی، جه‌سته‌یه‌كی به‌هێز‌و چوارشانه‌ی هه‌یه‌، له‌گه‌ڵ قژێكی درێژ، ئه‌مه‌ش هه‌مان ئه‌و وه‌سفانه‌یه‌ كه‌ بۆ ته‌رمی یه‌كێك له‌كوژراوه‌كانی داعش ده‌كرێت.
به‌ڵام نوره‌دین هه‌ركی ده‌ڵێت چه‌كدارانی داعش زۆربه‌یان جه‌سته‌یه‌كی به‌هێزو تۆكمه‌یان هه‌یه‌، به‌تایبه‌ت چه‌كداره‌ بیانیه‌كان، هێشتاش به‌دڵنیایی نازانین ئه‌و كه‌سه‌ی كوژراوه‌ محه‌مه‌د شه‌رتی-یه‌ یان نا.
هه‌ركی هۆكارێكی پشتڕاستنه‌كردنه‌وه‌ی‌ راستی‌و دروستی ته‌رمی محه‌مه‌د شه‌رتی-ی بۆ ئه‌وه‌ ده‌گه‌ڕێنێته‌وه‌ كه‌دوای شه‌ڕه‌كان‌و تێكشكاندنی چه‌كدارانی داعش له‌لایه‌ن هێزه‌كانی پێشمه‌رگه‌وه‌ "ته‌رمی چه‌كداره‌كان ده‌خرێته‌ ژێر خۆڵه‌وه‌، له‌شه‌ڕه‌كه‌ی تلسقۆفیشدا ژماره‌یه‌كی زۆر چه‌كداری داعش كوژران دواتر هه‌مویان كران به‌ژێر خۆڵه‌وه‌".
ئه‌وه‌ش له‌كاتێكدایه‌ یه‌كێك له‌هاوڕێیه‌كانی شه‌رتی له‌ڕۆژهه‌ڵاتی كوردستان، به‌خه‌ندانی وت كه‌ شه‌رتی نه‌كوژراوه‌و دوای شه‌ڕه‌كه‌ی‌ تلسقۆف به‌ تیلیگرام قسه‌ی‌ له‌گه‌ڵ كردووه‌ "ئێستا له‌گه‌ڵ خێزانه‌كه‌ی‌ له‌موسڵ داده‌نیشێت"، به‌ڵام ئه‌و هاوڕێیه‌ی‌ شه‌رتی ئاماده‌نه‌بوو ناوی بڵاوبكرێته‌وه‌.
ئه‌سما دایكی شه‌رتی، كه‌ ئێستا له‌كرماشان داده‌نیشێت، دوای ئه‌وه‌ی‌ كوڕه‌كه‌ی‌ به‌شداریكرد له‌شه‌هیدكردنی پێشمه‌رگه‌یه‌كی دیل له‌موسڵ، به‌ته‌له‌فون به‌خه‌ندانی وت "من شه‌رمه‌زاری خه‌ڵكی كوردو بنه‌ماڵه‌ی ئه‌و پێشمه‌رگه‌یه‌م‌و حه‌زم نه‌ده‌كرد كوڕه‌كه‌م ئه‌و ڕێبازه‌ بگرێته‌به‌رو به‌رانبه‌ر هاوزمان‌و هاودینه‌كانی خۆی، هیوادارم "الله‌" حه‌قی ئه‌و تاوانه‌ی لێ بسێنێت".
دوابه‌دوای ئه‌وه‌ محه‌مه‌د شه‌رتی به‌ته‌له‌فۆن هه‌ڕه‌شه‌ی‌ له‌كه‌سوكاره‌كه‌ی‌ كردووه‌، به‌وه‌ی‌ نابێت به‌هیچ شێوه‌یه‌ك له‌گه‌ڵ هیچ رۆژنامه‌و میدیایه‌كی دیكه‌ قسه‌ بكه‌ن.
ئه‌سما به‌ر له‌شه‌ڕه‌كه‌ی‌ تلسقۆف وتی "ئێمه‌ ئاگادار نه‌بووین كه‌چۆن ئه‌م كوڕه‌مان په‌یوه‌ندی كردووه‌، رۆژێك پێیانڕاگه‌یاندین كه‌محه‌مه‌دو فاتمه‌ی خێزانی، له‌گه‌ڵ پارمیدای كچی چوونه‌ته‌ نێو ریزه‌كانی داعشه‌وه‌".
