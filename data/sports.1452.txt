بەسەر ئەو قسە سواو و كۆنانە داناچمەوە كە دەڵێن كارەساتێكی جەرگ بڕ و ویژدانی مرۆڤایەتی هەژاند ;و وابوو واچوو ...تاد، ئەوەی من دەیڵێم جیاوازی و هەڵوێست وبێ ئاگای لەنێوان ئەستێرەكانی وەرزش و شۆڤینییەكان و وڵاتانی دراوسێ و عەرەبی و بێ ئاگای و نەزانینی وەرزشوانان ومیدیاكارانی وەرزشی ئێمەیە.
لەوانەیە بڵێن ئالانی پەپولە چ پەیوەندی و وەرزش و میدیای وەرزشی كوردی هەیە، من نازانم تا ئێستا تاكی كورد چۆن بیر لە ئینتمای نەتەوایەتی ودلسۆزی بۆ خاك و گەلەكەی دەكاتەوە، نازانم چۆن كارەساتێك بەسەر ئەو گەلە دێت و ئێمەش وەكو میدیاكارانی وەرزشی بتوانین هەست ونەستی جیهان بۆ خۆمان كێش بكەین، نازانم تاكەی ئێمە بیرنەكەینەوە وەكو دەزگاكانی وەرزش ومیدیای وەرزشی كوردی نامە ومەسج بۆ سەرجەم یەكێتیە وەرزشییەكانی جیهان رەوانە بكەین و هەروەها میدیاكارانی وەرزشی نامەیەك بۆ یەكێتی وكۆمەڵە رۆژنامەنووسەكانی وەرزشی جیهان رەوانە بكەن و هەر چ نەبێت نیگەرانی خۆیان پێ بڵێن و بزانن ئەوان راو بۆچوونیان چییە.
بۆ ئێمەش دونیا وێران نەكەین بە پەیامی ئاشتی خۆمان دژی داگیركەران و دیكتاتۆرەكانی جیهان، بۆ ئێمەش نەڵێین قبوڵ ناكەین گەلەكەمان تاكەی ببێتە قوربانی دەستی شۆڤینییەكان ودیكتاتۆرەكان و ململانێ سیاسسیەكانی رۆژهەڵاتی ناوەراست وجیهان، بۆ نابێت وەرزشوانان و میدیاكارانی وەرزشی كوردی قسە ودیدی خۆیان هەبێت لەهاوكێشە وكارەسات و ئەو ستەم وناحەقیانەی بەرانبەر گەلەكەمان دەكرێت، ئەی نازانن فەرامۆش كردنی وەرزشوانان و میدیاكارانی وەرزشی وگەنج و لاوی ئەم وڵاتە دەبێـتە دووبارەی بوونەوە و جەرگ سووتانی (ئالان) ێكی تر!!!.
بەو كارەساتە دڵتەزێنە وڵاتانی داروسێ و عەرەبی و زۆربەی كیشوەری ئاسیا، گوێ بیست نەبووم فرمێسێكی تیمساح برێژن وهاوخەمی خۆیان دەربڕن، كەچی ئەستیرەكانی پورتوگال وئیتالیا و وڵاتانی ئەوروپا و كریستیانۆ رۆنالدۆ لەمەشق وراهێنان ویارییە دۆستانەكانیان خولەكێك وەستان بۆ گیانی پاكی (ئالان) ی پەپولە و هاوڕێكانی، ئێوە پێم ناڵێن ئەوە مانای چییە؟، خۆشەویستیم بۆ هەموو گەلانی جیهان ، بۆیە با وەرزشوانان ومیدیاكارانی وەرزشی كوردی لەرێگەی وەرزشەوە پەیامی هاوخەمی وئاشتی بۆ هەموو گەلانی جیهان بنێرین و پێیان رابگەیەنین كە ئێمە دەمانەوێت بژین و چیتر نەكرێنە قوربانی كێشەكان، بۆیە پێویستە كێشە و كارەسەتەكانی هاوشێوەی ئایلان بكەین بە دروشمی پەیامی وەرزشی و ئاشتی و ناساندنی دۆزەكەمان بە گەلانی جیهان و  رەتكردنەوەی ناعەدالەتی و قڕكردن، بۆیە پێویستە وەرزشوانان ومیدیاكارانی وەرزشی لەو قاڵب وقاوغە كلاسیكە بێنە دەرەوە و لەرێگای وەرزش گەلەكەیان بەجیهان بناسێنن.
