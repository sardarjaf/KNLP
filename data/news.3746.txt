هەرچەندە چەند سەرچاوەیەك باسلە برینداربوونی ئەبوبەكر بەغدادی دەكەن لەهێرشێكی فڕۆكەكانی هاوپەیماناندا، بەڵام هاوپەیمانی نێودەوڵەتی دژی داعش بەڵگەی لەبەردەستدا نییە بۆ سەلماندنی برینداربوونی بەغدادی.
فەرماندەیەكی باڵای هێزەكانی پاراستنی گەل(هەپەگە) بۆ خەندان باسلەو هێرشە دەكات كە سێشەممەی رابردوو كراوەتەسەر ئەو مۆڵەگەیەی داعش كە گوماندەكرێت ئەبوبەكر بەغدادی تێدابووبێت‌و برینداربووبێت.
عەگید كەلاری فەرماندەی باڵای هەپەگە لە شەنگال بە خەندانی وت"شەش كۆپتەری ئەمریكا هاتن بۆردومانی ناوچەیەكیان كرد لەناو شارۆچكەی بەعاج، چەند خانویەكیان كردە ئامانج،  دووجار بۆردومانەكەكرا جاری یەكەم كۆپتەرەكان بێ‌ ئاگاداری ئێمە هاتن، بەڵام دوای ئەوە ئێمە ئاگادارمان كردن، بۆجاری دووەم كاتی هاتنەكەیان پێ‌ راگەیاندین، چونكە بەرامبەر بەعاج هەڤاڵانی ئێمەی لێیە‌و زۆر نزیكە لەئێمەوە".
ئەو فەرماندە باڵایەی هەپەگە-باڵی سەربازی پەكەكەیە- وتیشی"بۆردومانەكە چەند خانویەكی كردە ئامانج، بەپێی زانیارییەكان فەرماندەیەكی باڵای داعش كوژراوەو گومان دەكرێت ئەبوبەكر بەغدادی لەوێ‌ بریندار بووبێت".
دواتر ئاژانسی رۆیتەرز لەگەڵ گواستنەوەی ئەو هەواڵە لە سۆمەرییەوە، لەزاری كریس گارفر، وتەبێژی هاوپەیمانی نێودەوڵەتی دژی داعش بڵاویكردەوە كە كریس گارفر خۆی راپۆرتە میدیاییەكانی بینیوە، بەڵام لەئێستادا هیچ بەڵگەیەكی لەبەردەستدا نییە بۆ سەلماندنی.
دوای ئەوەی رێكخراوی تیرۆرستی داعش لە 10ی حوزەیرانی ساڵی 2014، شاری موسڵ سەنتەری پارێزگای نەینەوای كۆنتڕۆڵكرد، ئەبوبەكر بەغدای سەركردەی رێكخراوەكە لەوتارێكی نوێژی هەینیندا لەموسڵ، خۆی وەك خەلیفەی دەوڵەتی ئیسلامی لەعیراق‌و شام ناساند.
