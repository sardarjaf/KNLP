ئاده‌م شیف، دیارترین په‌رله‌مانتارانی دیموكراتخواز له‌ لیژنه‌ی هه‌واڵگریی ئه‌نجومه‌نی نوێنه‌رانی ئه‌مریكا ستایشی كرده‌وه‌ سه‌ربازییه‌كه‌ی كرد و رایگه‌یاند كه‌ پرۆسه‌ سه‌ربازییه‌كه‌ی سوپای ئه‌مریكا له‌ناو خاكی سوریا و له‌ ناوچه‌كانی ژێرده‌ستی رێكخراوی تیرۆریستی داعش، سه‌ركه‌وتنێكی سه‌رسوڕهێن و له‌هه‌مانكاتیشدا مه‌ترسیداره‌.
وتیشی، پێویسته‌ ده‌سه‌ڵاتدارانی ئه‌مریكا مه‌ترسیی ئه‌نجامدانی ئه‌و جۆره‌ كرده‌وه‌ تایبه‌تانه‌ له‌به‌رچاو بگرێت، وه‌ك به‌ئامانجكردنی هاوڵاتیانی مه‌ده‌نی و كوژرانی سه‌ربازانی ئه‌مریكا یان ئه‌گه‌ری به‌دیل گرتنیان له‌و كرده‌وانه‌دا كه‌ ده‌بنه‌ سه‌رچاوه‌ی زانیاریی به‌نرخ بۆ لایه‌نی به‌رانبه‌ر.
ئاده‌م شیف ئاشكراشیكرد كه‌ هه‌تا مه‌ترسییه‌كان زیاتر بن، ئه‌گه‌ری ئه‌نجامدانی ئه‌و پرۆسه‌ تایبه‌ته‌ی كه‌ له‌ سوریا ئه‌نجامدرا، زیاتر ده‌بێت و ئه‌گه‌ری راكێشانی سوپای ئه‌مریكا بۆ گۆڕه‌پانی جه‌نگیش زیاتر ده‌بێت.
هاوكات دیموكراتخوازێكی دیكه‌ی ئه‌نجومه‌نی پیرانی ئه‌مریكا كوشتنی ئه‌بوسه‌یافی له‌ناو خاكی رێكخراوی تیرۆریستی داعش به‌ باشترین نموونه‌ وه‌سفكرد و به‌پێویستی زانی پرۆسه‌ی تایبه‌تی له‌وجۆره‌ زیاتر ئه‌نجام بدرێت.
دانی به‌ شكستی پرۆسه‌ سه‌ربازییه‌ تایبه‌ته‌كه‌ی پێشووشدا نا كه‌ سوپای ئه‌مریكا بۆ رزگاركردنی جه‌یمس فولی رۆژنامه‌نووس له‌ناو خاكی سوریا ئه‌نجامیدا و نه‌یتوانی ئه‌و رۆژنامه‌نووسه‌ له‌ چاره‌نووسی سه‌ربڕین له‌لایه‌ن رێكخراوی تیرۆریستی داعشه‌وه‌ ده‌رباز بكات.
