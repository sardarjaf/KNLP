ئۆپەراسێۆنی كۆنترۆڵكردنەوەی شارۆچكەی مەنبەج بەردەوامی هەیە و هێزەكانی سوریای دیموكراتی بە هاوكاری هێزەكانی هاوپەیمانان توانیویانە لە رۆژئاوای مەنبەجەوە بچنە نێو شارۆچكەكە، بەپێی زانیارییەكانیش ئامانجی داهاتوو پایتەختەكەی دەوڵەتی خەلافەتی ئیسلامی دەبێت.
هۆزان عەفرین چاودێری سیاسی رایگەیاندووە ئازادكردنی مەنبەج گرنگی زۆری بۆ هێزە كوردیەكان لە رۆژئاوای كوردستان هەیە، چونكە پێگەیەكی ستراتیژی لەژێر دەستی داعش دەردێنن و رێگری لە گەیشتنی هاوكارییە بەردەوامەكانی توركیا بۆ داعش دەكات.
ئەو چاودێرە سیاسییە ئاماژەی بۆ ئەوەشكردووە لە ئێستادا شەڕڤانانی یەپەگە، لە سەدا بیست و نۆی خاكی سوریایان لە ژێر دەستدایە، ئەمەش بۆ پیشاندانی پێگەو هیزی كورد لە سوریادا گرنگە.
مەنبەج سەر بەپارێزگای حەلەبە، شاری حەلەب ‌و كانتۆنی كۆبانێ ‌و پارێزگای رەققەو حەسەكە پێكەوە دەبەستێتەوە، كە ئەمەش لە رووی جوگرافیاوە بۆ نەخشەی سیاسی رۆژئاوای كوردستان گرنگە، سەرەڕای ئەمانەش تاكە دەروازەیە، كە داعش هاوكاریەكانی لەرێگایەوە بگەیەنێتە رەققە.
