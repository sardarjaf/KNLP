    ده‌مویست بچم بۆ شه‌ڕ، دره‌نگم كردبوو.
ده‌بوو به‌ تاكسی بڕۆشتمایه‌.
دیسان خه‌رجییه‌كی تر.
به‌م هه‌ڵكشانی كرێیانه‌ كه‌ هه‌ر تاوناتاوێ كه‌سێك ده‌گه‌یشته‌ جێ، ده‌یخاته‌ سه‌ری، خه‌رجی نه‌خوازراو و چاوه‌ڕوان نه‌كراو، ده‌بووه‌ بارێك به‌سه‌ر شانی گیرفانی منه‌وه‌.
گوێی شه‌یتان كه‌ڕ!
له‌ كاتی خۆیدا گه‌شتم تا كاتژمێره‌كه‌ی خۆم ته‌واو بكه‌م و خۆم له‌ ده‌رده‌سه‌رییه‌كانی دواتر نه‌جات بده‌م.
له‌ پێش شوێنی كارت بڕینه‌كه‌ ریزێكی درێژیان دروست كردبوو.
به‌خته‌وه‌رانه‌ من تاقه‌ كه‌سێك نه‌بووم خه‌به‌رم نه‌بووبێته‌وه‌.
(ڤاڵته‌ر)ی هاوسه‌نگه‌ریشم له‌ ریزه‌كه‌دا وه‌ستابوو و بۆڵه‌بۆڵی بوو.
ئه‌و نه‌گبه‌ته‌یش به‌ تاكسی هاتبوو.
ئاخر مه‌گه‌ر ئێمه‌ له‌سه‌ر خه‌زێنه‌ دانیشتووین؟!
به‌م چه‌ند فلسه‌ سووره‌ مووچه‌ و گرانی كه‌ ئیتر شتێكی نامێنێته‌وه‌.
هاوسێ بووین و تا راده‌یه‌ك پێكه‌وه‌ چووبووینه‌ شه‌ڕ.
له‌ دووه‌مین پێنج شه‌ممه‌ی هه‌موو مانگێكدا، سواری ئۆتۆبووسه‌كه‌ی سه‌ر كۆڵانه‌كه‌ ده‌بووین و خۆمان بۆ به‌شداری له‌ شه‌ڕدا ئاماده‌ ده‌كرد.
به‌ ئاهوناڵه‌وه‌ كاره‌ته‌كه‌مان بڕی و به‌ره‌و به‌شی كارگێڕی چووین، كه‌ به‌ شێوه‌یه‌كی كاتی شوێنی خۆگۆڕینیان له‌وێ دامه‌زراندبوو.
به‌ ناو كاتی بوو، كه‌چی پازده‌ ساڵ به‌سه‌ر گواستنه‌وه‌یدا تێده‌په‌ڕی.
گوێمان پێنه‌دا.
كلیلی كۆمه‌دییه‌كانمان وه‌رگرت و خێرا جله‌كانمان گۆڕی.
جلی شه‌ڕمان له‌به‌ركرد.
تفه‌نگ و فیشه‌ك و كه‌لوپه‌لمان به‌ هێنده‌ی بیست شانه‌ هه‌ڵگرت و به‌ره‌و هێڵی پێشه‌وه‌ به‌ڕێكه‌وتین.
شانۆی پێكداهه‌ڵپژانه‌كه‌ ده‌شتێكی هه‌راو بوو له‌ ده‌ورووبه‌ری شار.
ته‌لی دڕكاویان به‌ چوارده‌وری به‌ره‌ی جه‌نگه‌كه‌دا دانابوو و تابلۆیه‌كیان پێدا هه‌ڵواسیبوو: (نزیك نه‌بییه‌وه‌، ناوچه‌ی شه‌ڕ.)
له‌م كارانه‌و شتی پڕوپووچ.
كه‌متر كه‌سێك ده‌هاته‌ ئه‌م شوێنه‌ دووره‌ده‌سته‌.
ئێمه‌، واتا سه‌ربازان ته‌پۆڵكه‌یه‌كان له‌ به‌رده‌ستدابوو به‌ درێژایی دوو كیلۆمه‌تر.
دوژمنیش، كه‌ هه‌رگیز نه‌مان بینی بوو و ئه‌سڵه‌ن نه‌مانده‌زانی شێوه‌ی چۆنه‌، كیلۆمه‌ترێك له‌ ئێمه‌وه‌ دوور بوو و له‌ پشت ته‌پۆڵكه‌و سه‌نگه‌ره‌كانه‌وه‌ ئێشكی ده‌گرت.
له‌ ده‌شتی نێوان دوو ته‌پۆڵكه‌كه‌دا، ئۆتۆمبیلی چكۆله‌ی وه‌ڕگه‌ڕاو، قه‌ڵغانی رزیو و كاڵه‌وه‌ بوو، تانكی سووتاو و ئێسك و پروسكی ئه‌سپی تۆپیو لێره‌و له‌وێ به‌رچاو ده‌كه‌وت و حیكایه‌تی له‌ زه‌مانیێك ده‌كرد كه‌ شه‌ڕه‌كه‌مان دۆڕاندبێت.
ئێستا شه‌ڕ گه‌یشتبووه‌ تۆمارێكی رێژه‌یی.
به‌ گۆته‌ی فه‌رمانده‌ی یه‌كه‌كه‌مان (پرۆسه‌ی بزمارڕێژ و پارێزگاری) ئیتر پێكدادانێكی ئه‌وتۆ رووی نه‌ده‌دا، ته‌نها پێیان ده‌وتین له‌ سه‌نگه‌ره‌كه‌ نه‌یه‌ینه‌ ده‌رێ.
ئه‌م فه‌رمانی پارێزگارییه‌ش بۆ من بووبووه‌ ده‌رده‌سه‌ری.
كوڕه‌ چكۆله‌كه‌م داوای كردبوو قه‌وانه‌ تۆپێكی بۆ به‌رمه‌وه‌و به‌م ده‌ستووراته‌ توندوتیژه‌ ئه‌منییه‌ش نه‌مده‌توانی داواكه‌ی جێبه‌جێ بكه‌م.
كوڕه‌كه‌م به‌رده‌وام ده‌بووه‌ هۆی زه‌حمه‌ت.
من و ڤاڵته‌ر خزاینه‌ سه‌نگه‌ره‌كه‌وه‌.
به‌ینی خۆمان بێت جێگه‌یه‌كی زۆر خراپیش نه‌بوو.
دواجار جۆرێك به‌ڕیمان ده‌كرد.
تاڕاده‌یه‌ك هه‌موو شتێكمان هه‌بوو، مێز و كورسیی، كوانوویه‌كی چكۆله‌و خنجیلانه‌، كه‌ره‌سه‌ی چێشتلینان.
ریكۆرده‌ر و ته‌له‌ڤزیۆنی كۆچه‌ریش جێگه‌ی خۆی هه‌بوو.
ڤاڵته‌ر به‌ بۆڵه‌بۆڵ وتی: (ئه‌م وڵاخانه‌ دواجار تووشمان ده‌كه‌ن و یه‌كێك شه‌لوشیت ده‌كه‌ن.)
تفه‌نگه‌كه‌ی لێوه‌رگرتم و چووه‌ پاسه‌وانی و یه‌ك له‌ دوای یه‌ك دوو گولله‌ی به‌ ئاسماندا كرد.
هاواری كرد: (ئه‌مه‌ په‌ندێك بێت بۆ ئێوه‌ی مێرده‌زمه‌.)
هێشتا له‌ جێگه‌كه‌ی دانه‌نیشتبوو سه‌رو پۆته‌ڵاكی عه‌ریف په‌یدابوو.
ته‌له‌فۆنی بێته‌لی هێناو و تی: (قوربان، هاوسه‌ره‌كه‌تان له‌سه‌ر هێڵه‌.)
(به‌ڵێ فه‌رموو.
زۆرباشه‌.
له‌مه‌ باشتر نابێت.
نا، هیچ شتێك رووی نه‌داوه‌.
خۆ من وتم حاڵم باشه‌.
دڵت نه‌هه‌ژێ، به‌ڵام پێویست ناكات نیگه‌ران بیت.
هه‌موو شتێك رێكوپێكه‌.
ته‌واو خۆم پێچاوه‌ته‌وه‌.
نا، هه‌واڵێك له‌ باران نییه‌.
بیستت؟ من حاڵم باشه‌.
پێویست ناكات داوای لێبوردن بكه‌یت.
تێده‌گه‌م، خوات له‌گه‌ڵ ئازیزم.)
بیسته‌ره‌كه‌ی دایه‌وه‌ ده‌ست عه‌ریف، وتی: (ئه‌م ژنه‌ چ به‌ڵایه‌كه‌ تووشم بووه‌!
هیچم نه‌وت.
راستییه‌ی خۆیشم نێوانێكی خۆشم له‌گه‌ڵ ژنه‌كه‌م نه‌بوو، به‌ڵام ئارێشه‌كه‌ی من جیاواز بوو.
ژنه‌كه‌م باوه‌ڕی نه‌ده‌كرد ئێمه‌ له‌ حاڵی شه‌ڕدابین.
گومانی هه‌بوو و پێیوابوو رۆژه‌كانم له‌ موسافیرخانه‌و كه‌یف و رابواردندا به‌سه‌ر ده‌به‌م.
حه‌زم ده‌كرد بۆ روون بكه‌مه‌وه‌ چ جۆره‌ شه‌ڕێكه‌، به‌ڵام خوا وه‌كیله‌ خۆیشم نه‌مده‌زانی.
واتا هیچ كه‌س نه‌یده‌زانی.
بابه‌تێكی ئاڵۆز بوو.
دواجار بۆ روونكردنه‌وه‌ی بابه‌ته‌كه‌ ده‌سته‌یه‌ك بووه‌ به‌رپرسی پشكنینی بارودۆخه‌كه‌.
سه‌رۆكی ده‌سته‌كه‌ جارجار ده‌هاته‌ سه‌ردانمان.
به‌ ده‌ست ئه‌و ئۆتۆمبیله‌وه‌ ده‌یناڵاند كه‌ خستبوویانه‌ خزمه‌تی.
خۆی ناوی نابوو تڕتڕه‌.
ده‌سه‌ڵاتی سه‌ره‌وه‌ به‌ بیانووی ده‌ستپێوه‌گرتنه‌وه‌، خۆیان له‌ گۆڕینی ده‌پاراست.)
به‌یانی ئه‌و رۆژه‌ هه‌واڵێك له‌ به‌ره‌ی جه‌نگ نه‌بوو.
یه‌كێك له‌ ئێمه‌ فیشه‌كێكی ته‌قاند و دوژمنیش وه‌ڵامی دایه‌وه‌و ته‌واو.
نیوه‌ڕۆ نانیان هێنا.
زه‌ڵاته‌ی كاهوو، گۆشتی سووره‌وه‌كراو و برنجی پڵاو و پۆدینگی بێتام.
به‌ نانی نیوه‌ڕۆ له‌ قه‌ڵه‌م ده‌درا.
ڤاڵته‌ر به‌ فسه‌فس ناڵاندی: (ئه‌م زه‌هره‌ ماره‌یش له‌بری ئه‌وه‌ی باشتر بێت، رۆژ به‌ رۆژ بۆگه‌ن ده‌بێت.)
چوومه‌ كن كاروباری كارگێڕی و له‌و كابرا ناوچاو تاڵه‌ تونده‌ فیشه‌ی مووچه‌كه‌م وه‌رگرت و سێ دانه‌ ره‌سیدم دایه‌.
به‌ پێ تێمته‌قاند تا بگه‌مه‌ وێستگه‌ی ئۆتۆبووسه‌كه‌.
كه‌ گه‌یشتمه‌وه‌ ماڵێ، ژنه‌كه‌م خلی سپۆرتی له‌به‌ر كرد بوو و چاوه‌ڕێی من بوو.
به‌ بێحه‌وسه‌ڵه‌یی وتی: (من ئاماده‌م.)
له‌ په‌سا پایده‌رمان لێده‌دا.
دوای دوو كاتژمێر كه‌ له‌ هه‌ناسه‌ كه‌وتین، هێشتا له‌ حه‌وزه‌ی ده‌ریای ئه‌دریاتیك دوورنه‌كه‌وتبووینه‌وه‌.
ره‌نگه‌ تا ساڵێكی تر بگه‌یشتینایه‌ ئیتالیا.
كوڕه‌ به‌شكم ئه‌مه‌ خوایه‌!
دوای ئه‌وه‌یش ده‌بێت زیندو وه‌مێنین و ببینین.
به‌م شه‌ڕه‌ نامه‌رده‌وه‌ بێگومان ناتوانم به‌رنامه‌ی دوور مه‌ودام هه‌بێت.
سه‌رباری ئه‌مه‌یش مرۆڤ هه‌واڵی له‌ داهاتوو نه‌بێت، هه‌یه‌جانه‌كه‌ی زیاتر ده‌بێت.
