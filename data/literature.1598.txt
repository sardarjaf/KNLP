به‌یانی... خۆروبان گه‌رم بوه‌،  به‌سه‌ری گران و لاشه‌یه‌كی شه‌كه‌ت،  پێڵاوه‌كانم چه‌كانی ده‌كه‌مه‌ پێم و دوگمه‌ی كراسه‌كه‌م خوارو ژور داده‌خه‌م،  لارو خوار له‌ماڵ ده‌رده‌چم.. یه‌ك یه‌ك  سه‌ربه‌ كۆڵانه‌ پرسه‌داره‌كانی گه‌ڕه‌كا ده‌كه‌م،  ساتێك له‌ ئاست ماڵی ئه‌و پیاوه‌ راده‌وه‌ستم كه‌ له‌ شه‌وێكی كۆتایی ساڵدا... له‌ میانه‌ی ئه‌ركی پاسه‌وانی خۆیا  به‌رته‌قینه‌وه‌ كه‌وت و منداڵه‌ كانی به‌ ده‌وری  ته‌رمه‌كه‌یه‌وه‌ برانه‌وه‌ بۆ هه‌واری ئاواره‌ییان،  ده‌ست هه‌ڵده‌بڕم و سڵاو له‌ ڕوحه‌ غه‌ریبه‌كه‌ی ده‌كه‌م  كه‌ ئه‌مێستا به‌ سه‌ر ماڵه‌ چۆڵه‌كه‌یه‌وه‌  پرسیاره‌كانی وه‌ك ده‌نكه‌ ته‌رزه‌ ده‌كه‌ونه‌ سه‌ربانی خانوه‌ كه‌یوو  هه‌ڵده‌ به‌زنه‌وه‌ !.
ده‌ڕۆموو... به‌ سه‌ر هێڵه‌ كاڵبۆوه‌ كه‌ی جاده‌كه‌یا ده‌ په‌ڕمه‌وه‌، له‌ دورڕا ماشێنێك لایتم بۆهه‌ڵده‌دا، دوو تایه‌ی ده‌خاته‌ سه‌رخۆڵ و خاشاكی ژێر شۆسته‌كه‌و به‌ نزیكه‌ی گه‌زێك خێرا به‌ لامدا تێده‌ په‌ڕێت و هێنده‌ی خۆ گه‌وزاندنی كه‌رێك گه‌ردو تۆزم به‌سه‌راده‌كات،  به‌ ده‌م پژمینه‌وه‌  دور ده‌ كه‌ومه‌وه‌، له‌ سه‌ر بازاڕه‌كه‌، له‌ به‌رانبه‌ر دوكانی گوڵ فرۆشه‌كه‌ راده‌وه‌ستم، له‌ خه‌م و حه‌سره‌ت و حه‌زو هیواكانی ئه‌وخه‌ڵكه‌ ڕاده‌ مێنم، كه‌ دڵم به‌ نه‌زمی هه‌ر یه‌كێكیان لێده‌دات،  هه‌ندێك به‌ شه‌رمه‌وه‌ گوڵه‌كان ده‌ست لێده‌ده‌ن و ئه‌م دیوو ئه‌و دیویده‌كه‌ن، دوودڵن له‌ هه‌ڵبژاردنی گوڵیك،  ناشتوانن نیازه‌كانیان به‌گوڵ فرۆش بڵێن،  دووكچ به‌ گه‌شوگوشی گوڵه‌كان هه‌ڵده‌گرن و ده‌یبه‌ن، ژنوو كچێك.. به‌پاڵ دیواره‌كه‌یا دێن و چه‌ند جارێك ئاوڕ ئه‌ده‌نه‌وه‌، خێرا گوڵێكی سور هه‌ڵده‌گرن، پاره‌كه‌ی داده‌نێن و باریكه‌ڕێ ده‌گرن و ده‌ڕۆن، كچێكی ڕه‌نگ زه‌ردی لێو به‌ بار.. كوڕێكی نیمچه‌ی له‌گه‌ڵدایه‌، له‌پشتی خه‌ڵكه‌وه‌ داوای تاجه‌گوڵینه‌یه‌ك ده‌كات بۆسه‌رگۆڕی باوكی،   ژنێك.. گریان له‌ گه‌روی شه‌پۆلی ده‌دا،  جله‌ڕه‌شه‌كه‌ی داخی به‌دڵه‌وه‌ ده‌نا، له‌ گوڵ فرۆش ده‌چێته‌ پێشه‌وه‌ و ده‌ڵێ‌:" بۆمنیش گوڵدانێك پڕكه‌ له‌ گوڵی گه‌شوو ڕه‌نگاڵه‌،  لقوگه‌ڵاكانیان سه‌وزو ئاوداربن،  بۆسه‌رگۆڕی كوڕه‌ جوانه‌مه‌رگه‌ كه‌مه‌.. ئه‌و بووه‌ قوربانی بۆئه‌م شاره‌ی كه‌ ناتوانین بێ قوربانی تیایدا بژین!".
قه‌یره‌كچێك، بێ ده‌نگ بێ پرسیار، چه‌پكه‌ گوڵێكی له‌ هه‌مو ڕه‌نگه‌كان هه‌ڵگرتوو پاره‌كه‌ی داناو بۆچه‌قی بازاڕه‌كه‌ گه‌ڕایه‌وه‌،  هه‌نگاوه‌كانی زۆر تایبه‌ت ده‌نا، له‌ گه‌ڵ هه‌ر هه‌نگاوێكیدا په‌ڕه‌ی گوڵێكی ده‌كرده‌وه‌،  به‌یادی كه‌سێك به‌ بایا ده‌ینارد،  تاگه‌یشته‌ ئاستم ته‌نها چڵه‌ روته‌كانی به‌ ده‌سته‌وه‌ مابون، له‌ سه‌ر شۆسته‌كه‌ به‌ڕێزه‌وه‌ چه‌مایه‌وه‌ و داینا،  وه‌ك لاشه‌ی قوربانیه‌كی بێ ناونیشان سڵاوی ماڵ ئاوایی لێكردو گوتی:" داخی گرانم... په‌ڕه‌كان به‌شی قوربانیه‌كانی دووێنێی نه‌كرد،  ئێدی بۆئه‌مه‌ش هه‌ر فریا ناكه‌وین!
