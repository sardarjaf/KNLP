پۆلیسی ھەولێر بۆ دورکەوتنەوە لەنانەوەی کێشە، داوا لەھاوڵاتیان دەکات لەماڵەکانیان نەیەنە دەرەوەو وتەبێژی ئەو بەڕێوەبەرایەتیەش ڕایدەگەیەنێت، ھێزەکانیان لەئامادەباشیدان و شەوانەش ھێزێکی زۆر لەناوچەکانی ھەولێر بەتایبەت لەبازاڕی ئیسکان کۆدەکەنەوە.
وتیشی:"داوادەکەین ئەوکەسانەی ھەستدەکەن توڕەن و کێشە دەنێنەوە بەھۆی ئاوو خۆراک نەخواردن و جگەرە نەکێشانەوە، خۆیان بەدوربگرن لەکۆمەڵگەو لەماڵەکانیان دانیشن و نەیەنە دەرەوە".
وتەبێژی بەڕێوەبەرایەتی پۆلیس داواش لەھاوڵاتیان دەکات، لەبەرئەوەی ھاوڵاتیەکی زۆر لەشەوانی ڕەمەزان تا پارشێو، لەسەر شەقامەکان دەمێننەوە ڕێز لەدەوروبەرەکانیان بگرن و دوربکەونەوە لەکێشە نانەوە.
ئاماژەی بەوەشدا کە لەبەرئەوەی شەوانە قەرەباڵغیەکی زۆر لەبازاڕی ئیسکان ھەیەو تا پارشێو بەبەردەوامی ھاوڵاتیان لەو بازاڕە کۆدەبنەوە، ھێزی تایبەتمان بڵاوەپێکردوە، بۆئەوەی لەحاڵەتی ئامادەباشیدابن تا بەر بەھەر حاڵەتێکی نەخوازراو بگرن.
ھۆگر عەزیز لەلێدوانێکدا بۆ میدیاکانی پارتی ئاشکراشیکرد، "پۆلیس ھەمیشە لەئامادەباشیدایەو ئێشکگریش بەبەردەوامی ھەیە، پۆلیسی فریاکەوتنیش لەسەرجەم شوێنەکان بڵاوەیان پێکراوە، بۆ کۆنترۆڵکردنی ڕوداوە نەخوازراوەکان".
