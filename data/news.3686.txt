ڕێکخراوی هیمان ڕایتس وۆچ لە ڕاپۆرتێکدا داوای لە هێزەکانی عێراق کردووە پاراستنی هاوڵاتیانی مەدەنی بکەن بە پێشینەی شەڕی موسڵ کە لە ئێستادا سەدان هەزار هاوڵاتی مەدەنی لە شارەکەدا ماون.
هەر لە راپۆرتەكەدا ڕێکخراوەکە بڵاویکردووەتەوە داعش و هێزەکانی سەر بە حکومەتی عێراق لە ئۆپەراسیۆنە سەربازیەکانی عێراقدا زیانیان بە هاوڵاتیانی مەدەنی گەیاندووە و پێویستە ویلایەتە یەکگرتووەکانی ئەمریکا و ئێران و ئەڵمانیا و وڵاتانی دیکەش کە پاڵپشتی سەربازی عێراق دەکات ڕێز لە یاساکانی جەنگ بگرن و لە هێرشەکانیاندا زیان بە هاوڵاتیانی مەدەنی نەگەیەنن و نەیانکەنە ئامرازێک بۆ هێرشەکانیان.
ڕێکخراوەکە بڵاویشیکردووەتەوە هێزەکانی حەشدی شەعبی لە مانگی ئەیلول و تشرینی یەکەمی ساڵی ٢٠١٤ دا لە نزیک شارۆچکەی ئامەرلی زەرەر و زیانیان بە زیاتر لە ٣٠ گوند گەیاندووە، هەروەها لە مانگی شوباتی ساڵی ٢٠١٥ دا حەشدی شەعبی لە هێرشێکیاندا بۆ سەر چەکدارانی داعش لە تکریت زیانیان بە هاوڵاتیانی سونی ناوچەکە گەیاندووە، هاوشێوەی داعش منداڵی سەربازیان لە شەڕەکاندا بەکارهێناوە.
