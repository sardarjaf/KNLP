به‌ڕێوه‌به‌ری نه‌وت و كانزاكانی سلێمانی، له‌سه‌ر شێوازی‌ گۆڕینی‌ به‌نزینی‌ سۆپه‌ر بۆ نۆڕماڵ و موحه‌سه‌ن له‌ناوخۆدا دێته‌ده‌نگ و رایده‌گه‌یه‌نێت:ئه‌و ساحانه‌ی‌ كه‌ كاره‌كه‌ی‌ تێدا ده‌كرێت، هه‌موویان نایاساین، پێشنیازیشمان به‌پارێزگارداوه‌ كه‌چۆن مامه‌ڵه‌ له‌گه‌ڵیاندا بكات.
محه‌مه‌د حه‌سیب به‌ڕێوه‌به‌ری نه‌وت و كانزاكانی سلێمانی، به‌SNNی راگه‌یاند: به‌نزین كه‌ هاورده‌ ده‌كرێت سۆپه‌ره‌، له‌ناوخۆشدا نۆڕماڵ و موحه‌سه‌نی‌ لێ دروست ده‌كرێت، ئه‌و ساحانه‌ش كه‌ كاره‌كه‌ی‌ تێدا ده‌كرێت  ئامارمان له‌سه‌ریان وه‌رگرتووه‌و هه‌موویان نایاساین و مۆڵه‌تی كاركردنیان نییه‌، زۆربه‌یان له‌سنوری‌ تانجه‌رۆن.
وتیشی"خه‌ڵك تێگه‌یه‌ندراوه‌ كاتێك به‌نزین له‌مه‌رزه‌كانه‌وه‌ هاورده‌ده‌كرێت راسته‌وخۆ ده‌چێته‌ به‌نزینخانه‌كان، كه‌خۆی له‌بنه‌ڕه‌تدا وانییه‌، به‌ڵكو ده‌گوازرێته‌وه‌ بۆ ساحه‌كان و له‌ورێگه‌یه‌وه‌ نۆرمه‌ڵ و موحه‌سه‌نی لێ دروستده‌كرێت، له‌وباره‌یه‌شه‌وه‌ پێشنیازمان به‌پارێزگارداوه‌ كه‌چۆن مامه‌ڵه‌ له‌گه‌ڵ ساحه‌كان بكات".
به‌ڕێوه‌به‌ری نه‌وت و كانزاكانی سلێمانی، ئاماژه‌ی به‌وه‌شكرد، كه‌ پێویسته‌ لایه‌نی جێبه‌جێكار شێوازی‌ كاركردنی‌ ئه‌و ساحانه‌ رێكبخاته‌وه‌ و مه‌رجیان بۆدابنرێت.
