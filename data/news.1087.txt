لە دوای راپەڕین و سەرهەڵدانی جەنگی ناوخۆ، خویەکی خراپ هاتە ناو کولتور و ئەدەبیاتی کوردیەوە؛ تاوانبارکردنی هەمولایەکی کێشەکان بە یەکسانی!
دوای جەنگی ناوخۆ لە نێوان یەکێتی و پارتی، زۆربەی هەرەزۆری حیزب و نوسەرانی دەرەوەی یەکێتی و پارتی، لە جیاتی هەوڵدان بۆ تێگەیشتن لە سروشتی جەنگەکە و زانینی راستیەکان و گەیاندنی بە خەڵك، هەڵوێستێکی هەلپەرست و بەرژەوەندیخوازانەیان وەرگرت؛ وەكیەك تاوانبارکردنی یەکێتی و پارتی لە جەنگەکە و لێکەوتەکانی!
ئەم شێوازە لە هەڵوێست وەرگرتن نەك بەشداری نەکرد لە کۆتاییهێنان بە جەنگەکە، بەڵکو بەوهۆیەوە فشار کەمتر کەوتە سەر ئەو دو حیزبە و ئەمەش هەستی بەرپرسیارێتی لە ریزەکانی ئەو دو حیزبەدا کەمترکردەوە و رەوشەکەی ئاڵۆزتر کرد.
لەدوای جەنگی ناوخۆوە تا قەیرانی سەرۆکایەتی هەرێم، تاوانبارکردنی هەموان بەیەکسانی بوە بە نەریت.
لەو شوێنانەی کە حوکمدانی بابەتیانە زاڵە بەسەر ناوەندەکانی سیاسەت و پەروەردە و بیرکردنەوە، ئەکادیمیست و رۆژنامەنوسان رەنج دەدەن و کات تەرخان دەکەن تا لە سروشتی کێشە و ململانێکان تێبگەن و هۆکارەکان بدۆزنەوە تا لایەنی بەرپرس سەرکۆنە بکرێت و خەڵك و لایەنیتر بەئاسانی نەتوانن کێشە دروست بکەن.
بەڵام لە کوردستان حیزب و نوسەر و ئەکادیمیستەکانی دەرەوەی لایەنی کێشەکان، لەبری رەنجدان و کات تەرخان کردن بۆ تێگەیشتن لە جەوهەری قەیرانەکان و ئیدانەکردنی لایەنی خەتابار، هەمو لایەنەکان وەكیەك سەرکۆنە دەکەن.
ئەمەش هەڵوێستێکی هەلپەرستانە و نابابەتیە و خزمەت بە چارەسەری کێشەکان ناکا.
چۆن دەبێت بزوتنەوەیەکی سیاسی کە هەمو تواناکانی بخاتە گەڕ بۆ چەسپاندنی ئازادی و مافە مەدەنی و سیاسیەکان، لەگەڵ پارتێکی سیاسی کە ئامانجی سەرەکی دامەزراندنی ستەمکاری و قایمکردنی نیری کۆیلەتی بێت، وەكیەك تاوانبار بکەیت؟ ئایا کەسانێك کە دەزگاکانی دەوڵەت بۆ بەرژەوەندی خۆیان و خێزانەکانیان بەکاردێنن و لە رێگای خراپ بەکارهێنانی ئەو دەزگایانەوە بون بە ملیاردێر و ملیۆنێر لەگەڵ کەسانێك کە هەمو تواناکانی خۆیان بۆ دادپەروەری و ئازادی تەرخانکردوە وەكیەکن؟
بۆ عەقڵی سەلیم ئاسانە ئەوە ببینێت کە ئەوجۆرە نەریتە لە سەرکۆنەکردن و تاوانبارکردن هەم هەڵەیە و هەم خراپ.
لۆجیکی راست و دروست بۆ حوکمدان ئەوەیە کە بە پشتبەستن بە بەڵگە و پێشینە و لێکۆڵینەوەی هەمەلایەن هۆکاری راستەقینەی کێشەکان دەستنیشان بکرێت و یەخەی لایەنی بەرپرس بگیرێت و سەرکۆنە بکرێت.
هەر ئەو لۆجیکەیە کە رێگە بۆ چارەسەر دەکاتەوە و کەشێك دەڕەخسێنێت کە هێز و بزوتنەوە سیاسیەکان نەتوانن، بۆ سەپاندنی خەونە سیاسیە ترسناکەکانی خۆیان، بێباکانە گەلێك روبەڕوی قەیران و نەهامەتی بکەنەوە.
