بەپێی ئاماری روانگەی سوری بۆ مافەكانی مرۆڤ، لە ماوەی چوار ساڵی شەڕ لە سوریا، وێرای ئاوارەبوونی چوار ملیۆن هاووڵاتی، زیاتر لە (240) هەزار كەس كوژراون و (30) هەزاری دیكەش بێسەروشوێن بوون.
رامی عەبدولڕەحمان بەڕێوەبەری روانگەی سوری بۆ مافەكانی مرۆڤ ئاشكرایكرد، لەدەسپێكی شوڕشەوە دژ بە رژێمی بەشار ئەسەد لە سوریا، زیاتر لە دووسەد و چل هەزارو سێسەد و هەشتاو یەك كەس كوژراون و سی هەزاری دیكەش بێسەروشوێن بوون كە دوانزە هەزاریان منداڵن.
بەڕێوەبەری روانگەكە راشیگەیاند، كە كوژرانی هاووڵاتیانی مەدەنی لە سوریا لەو ماوەیەدا، بۆ حەفتاو یەك هەزار و حەوتسەد و هەشتاو یەك كەس بەرزبووەتەوە كە نزیكەی دوانزە هەزاریان منداڵن.
هەر بەپێی ئەو ئامارە، چل و دوو هەزارو سێسەد و هەشتا و چوار كەس كە لە ریزی گروپەكانی دژ بە دەسەڵاتی ئەسەد بوون كوژراون.
هاوكات ژمارەی ئەو توندڕەوە بیانییانەش كە لە شەڕی سوریا كوژراون، گەیشتووەتە سی و چوار هەزارو سێسەد و حەفتاو پێنج كەس.
روانگەی سوری بۆ مافەكانی مرۆڤ ئاشكراشیكردووە، كە كوژراوانی سەر بە رژێمەكەی بەشار ئەسەد لەو ماوەیەدا هەشتاو هەشت هەزار و شەشسەد و شازدە كوژراو بوون، كە ئەمەش دەكاتە سێ یەكی كۆی كوژراوەكان لە ماوەی چوار ساڵی شەڕ لەو وڵاتەدا.
