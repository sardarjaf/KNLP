وتەبێژی هاوپەیمانی دژی داعش لە عێراق و سوریا ڕایگەیاند، گروپی چەکدارانی داعش باری نائاسایی لە پایتەختەکەی کە ڕەقەیە لە سوریا ڕاگەیاندووە.
ستیڤ وارن وتەبێژی هاوپەیمانی دژی داعش لە عێراق و سوریا ڕاشیگەیاند، ئاگاداری ئەو بارە نائاساییەن کە داعش لە ڕەقە ڕایگەیاندووە و وتیشی "دەزانین کە دوژمنەکەمان لەو شارەدا لە ترسدا دەژی.
وارن باسی لەوەشكرد، هێزەکانی سوریای دیموکرات هەسەدە لە ڕۆژئاوای ڕەقەوە بەردەوام لە پێشڕەویدان و ڕاشیگەیاند، داعش لە ئێستادا بەردەوام چەکدارەکانی لەناوەوە و دەرەوەی ڕەقەش جوڵە پێدەکات کە ئەوەش دەرفەتێکی باش دەداتە فڕۆکەکانی هاوپەیمانان بۆ بەئامانجگرتنیان، ئەبوبەکر بەغدادی سەرکردەی گروپەکە زۆر هەستیارە لەبارەی ئەمنییەتی خۆیەوە و بەردەوام لە هەوڵی دۆزینەوەیدان.
