سەرۆكایەتی ئەنجومەنی نوێنەرانی عێراق داوا لەلیژنە پەرلەمانییەكان دەكات لە رۆژی سێشەممەوە كۆبوونەوەكانی خۆیان ئەنجامبدەن و جەختیش دەكاتەوە دوای تەواوبوونی ئامادەكارییەكانی پەیوەست بە رێكحستنەوەی باڵەخانەی پەرلەمان، وادەی دانیشتنی داهاتوو دیاری دەكرێت.
سەرۆكایەتی ئەنجومەنی نوێنەرانی عێراق لە بەیاننامەیەكدا داوا لە پەرلەمانتاران دەكات بەئامانجی ئامادەكردنی پرۆژەیاسا پێویست و گرنگەكان لەچوارچێوەی لیژنەكانیاندا دەست بە راپەڕاندنی كارەكانیان بكەنەوە و جەختیشكراوەتەوە لە دوای تەواوبوونی ئامادەكارییەكانی پەیوەست بە رێكخستنەوەی باڵەخانەی پەرلەمان، وادەی دانیشتنی داهاتوو دیاری دەكرێت.
بەشێك لە ئەندامانی ئەنجوومەنی نوێنەرانی عێراق پێیانوایە ئەم داواكارییەی سەرۆكایەتی پەرلەمان ناتوانێت هیچ لە كێشەكان بگۆڕێت و جێگری سەرۆكی پەرلەمانیش دەستپێكردنەوەی كۆبوونەوەكان لەم كاتەدا بە ئەستەم دەزانێت، هاوكات رۆژی پێنجی ئەم مانگە فراكسیۆنە كوردییەكان رێككەوتن لەسەر ئەوەی تا بارودۆخی بەغدا ئاسایی نەبێتەوە‌ نەگەڕێنەوە بۆ پایتەخت.
هەرچەند سەلیم جبوری سەرۆكی ئەنجومەنی نوێنەرانی عێراق لەچەند رۆژی رابردوودا سەردانی شاری سلێمان یكردو هەوڵەكانی لەگەڵ چەند كوتلەیەكی ناو پەرلەمانیش بەمەبەستی دەستپێكردنەوەی دانیشتنەكان دەستپێكردووە، بەڵام بەشێك لە چاودێرانی سیاسی بە دووری دەزانن لەم هەنگاوەیدا سەركەوتوو بێت.
ئەم داواكارییەی سەرۆكایەتی پەرلەمان بۆ دەستپێكردنەوەی كۆبوونەوەكان لە كاتێكدایە دوای رووداوەكانی رۆژی سی حوزەیران، دووركەوتنەوەیەكی زۆر لە نێوان كوتلە پەرلەمانییەكانی عێراق هاتۆتە ئاراوەو فراكسیۆنە كوردستانییەكانیش تا ئێستا وەڵامێكی ئەم داواكارییە نوێیەی جبوریان نەداوەتەوە.
