هەتا بەر لەهاتنی داعش پراگماتیکیەتی پارتی و سیاسەتەکانی ئەو حزبە لەگەڵ تورکیادا سەرنجی زۆرینەی خەڵکی کوردستانی بەلای خۆیدا ڕاکێشابوو.
بەجۆرێک بارەگای هێزە ڕکابەرەکانی پارتی (یەکێتی ، گۆڕان، کۆمەڵ و یەکگرتوو) پڕ ببوون لەهەواداران و ستایشکارانی سیاسەتی ئەو حزبە.
ئەمە بەجۆرێک بوو زۆرێک لەهەوادارانی ڕکابەرەکانی پارتی خەونیان بەوەوە دەدیت کەئەوانیش لەناو هێزەکانی خۆیاندا خاوەنی سەرکردایەتیەکی ئاوا پراگماتیک و سیاسەتزان بوونایە!
لەڕاستیدا ئەم ئیعجابە بەپارتی لەشوێنێک لەجیگای خۆیدا بوو، بەڵام لەشوێنیکیی تردا، ڕەنگە جۆرێک لەزیادەڕەۆیی و عاتفیەت و درشتبوونی تێدا بووبێت لەتێگەیستن لەپێشهاتەکاندا.
هەروەکوو چۆن لەئێستاشدا ئەم هەموو سەرزەنشتکردنەی پارتی سەبارەت بەهەڵبژاردنی تورکیا وەکوو یەکەمین دۆست لەشوێنێک لەجێگای خۆیدایە و لەشوێنێکی تریش لەجێگای خۆیدانیە.
سەرکەوتنی سیاسەتەکانی پارتی لەبواری ئاوەدانکردنەوە و رەفاهیەت و نەوت دەوڵەتداریدا وایکرد زۆرینەی خەڵکی کوردستان لەساتێکی میژووییدا، ستایشی پارتی و بارزانی بکەن و لەهەڵبژاردنی یەکەمین دۆستدا پۆینتی زۆرتری بدەنێ لەبەرامبەر یەکێتیدا، کەئێرانی وەکوو یەکەمین دۆست دیاریکردبوو، بەڵام وەکوو بینیمان ئەو پۆینتانە لەڕووداوەکانی پەلاماری داعش بۆ سەر شنگال و مەخموردا پێچەوانە بوونەوە چونکە یەکەمین دۆستی پارتی کەتورکیا بوو پشتی کردە هەرێمەکەی بارزانی و یەکەمین دۆستی یەکێتیش کەئێران بوو، بوو بەفریادڕەس!
لێرەدا بڕوام وایە سەرکەوتنەکانی پێشوی پارتی و شکستەکانی ئێستای لەگەڵ شکستەکانی ڕابردووی یەکێتی و سەرکەوتنەکانی ئیستای نیشاندەری ئەوەن کەهەرێمەکە بەشیوەیەکی هاوسەنگ پێویستی بەتێکەڵکردنێکی نیشتیمانیانەی ستراتیژی هەبوونی دوو یەکەمین دۆستەوە هەیە.
پێویستی بەئەبتەدەیتکردنەوە و نۆژەنکردەوەی ڕیکەوتنی ستراتیژی و هاتنە ناوەوەی گۆڕان و هێزە ئیسلامیەکان هەیە بۆ ناو خودی ئەو ڕێکەوتنە ستراتیژیەوە نەک لێکترازان و لەیەکتری دوورکەوتنەوە چونکە بەدەر لەمشومڕێ کوێرانەی ئێستای نێوان حزبەکان بەتایبەت پارتی و یەکێتیەکان، سەرکەوتنەکانی ڕابردوو و شکستەکانی ئێستا بەشیوەیەکی ئەقڵانی و کۆنکرێتی پییان گوتین لەهاوکێشە ناوخۆیی و عێراقی و ناوچەیی و نێودەوڵەتیەکاندا هێشتاش ئەو دوو هێزە و هێزە دیفاکتۆکانی تری هەرێمەکە بەتایبەت بزووتنەوەی گۆڕان کەهاوتای یەکێتیە لەسنوری پارێزگای سلیمانیدا، پێویستیان بەهاوپەیمانێتی و پیویستیان بەیەک و یەکگرتوویی هەیە لەدیسکۆڕسی سیاسی و نیشتیمانی خۆیاندا.
کاتێک پارتی لەوپەڕی لوتکەی سەرکەوتندا بوو هەموان هاوریان دەکرد کەپارتی لەسیاسەتی دەرەکیدا ڕاستە و توانای دروستکردنی دەوڵەتی هەیە و یەکێتیان وەکوو ڕێگریەکانی بەردەمی ئەو سەرکەوتن و وێنابوونی دەوڵەتە دەزانی کەچی هەر هەمان حەشامەت کاتێک پارتی لەهەندێک ناوچەدا توشی شکست دێت و تورکیای یەکەمین دۆستیش خۆی دەکات بەکەڕی شەربەت و یەکێتیش بەپێچەوانەوە دەکەوێتەوە و یەکەمین دۆستی ئەو هێزەش دەبێت بەفریادڕەس هەمان ئەو پانتایی و حەشامەتە کۆمەڵایەتی و حزبیانە بۆچونەکانیان قڵب دەکەنەوە.
لێرەدا نوخبەی سیاسی و باڵادەستی هەرێمە کوردیەکە پیویستی ڕۆڵی ڕابەرایەتیکردن بگێڕێت و ئەو خۆی پانتاییە کۆمەڵایەتیەکان ئاڕاستە بکان نەک بەپێچەوانەوە.
هەروەها لەو ڕاستیەش وەکوو خۆی تێبگات کەسەرکەوتن و شکستەکان بەتەواوەتی ریژەین و لەم دۆخە ڕاگوزەرەدا یەکێتیتیمان دەوێت و پارتیش، هاوپەیمانێتی گۆڕانمان دەوێت هی هێزە ئیسلامیەکانیش، لەڕیزبەندی یەکەمین دۆستیشدا، تورکیامان پێویستە و ئێرانیش.
