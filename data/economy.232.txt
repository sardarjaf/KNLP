نرخی نه‌وت ئه‌مڕۆ سێشه‌ممه‌ جارێكی تر دابه‌زینی‌ به‌خۆوه‌ بینی‌، ئه‌وه‌ش به‌هۆی لاوازبوونی خواست له‌سه‌ر گازوایل و زۆربوونی خستنه‌ڕووی جیهانی و گومانی به‌رده‌وامی‌ به‌رهه‌مهێنه‌رانی نه‌وت له‌وه‌ی‌ نه‌توانن بگه‌نه‌ ڕێككه‌وتن بۆ جێگیركردنی ئاستی به‌رهه‌مهێنان.
دابه‌زینی ئه‌مڕۆی نرخه‌كانی نه‌وت دوای بڵاوكردنه‌وه‌ی داتایه‌ك دێت كه‌  ده‌ریده‌خات له‌مانگی كانوونی دووه‌می ئه‌مساڵدا خواست له‌سه‌ر گازوایل بۆ یه‌كه‌مجار له‌ماوه‌ی 14 مانگی ڕابردوودا كه‌مبۆته‌وه‌، له‌كاتێكدا سه‌رجه‌م خواستی ئه‌مریكی له‌سه‌ر گازوایل به‌ رێژه‌ی %1 كه‌مبۆته‌وه‌.
به‌پێی ڕۆیته‌رز، سه‌رله‌به‌یانی ئه‌مڕۆ نه‌وتی خاوی رۆژئاوای ته‌كساس (22) سه‌نت دابه‌زی و به‌رمیلێك نه‌وتی خاو به‌ (35.48) دۆلار فرۆشرا.
به‌هۆی كه‌ڵه‌كه‌بوونی نه‌وتی عه‌مباركراوی جیهانیه‌وه‌، نرخی نه‌وتی خاو له‌ ناوه‌ڕاستی ساڵی 2014 ه‌وه‌ له‌بازاڕه‌ جیهانییه‌كاندا به‌رێژه‌ی %70 دابه‌زیوه‌.
پێشبینیش ده‌كرێت نرخی نه‌وتی خاو نزمتر ببێته‌وه‌ ته‌نها ئه‌گه‌ر ده‌وڵه‌تانی به‌رهه‌مهێنی نه‌وت له‌ كۆبونه‌وه‌ی چاوه‌ڕوانكراوی خۆیاندا له‌ دۆحه‌ی پایته‌ختی قه‌ته‌ر له‌ 17ی ئه‌م مانگه‌دا رێبكه‌ون له‌سه‌ر جێگیركردنی ئاستی به‌رهه‌مهێنانی نه‌وت.
به‌ڵام پێش ئه‌نجامدانی ئه‌م كۆبونه‌وه‌یه‌ هه‌ریه‌ك له‌ ئێران و سعودیه‌ رایانگه‌یاند پابه‌ندنابن به‌ جێگركردنی ئاستی به‌رهه‌مهێنانی نه‌وت و  ئاستی به‌رهه‌مهێنانی ڕوسیاش گه‌یشتۆته‌ به‌رزترین ئاستی خۆی.
له‌ هه‌وڵێكدا بۆ به‌رزكردنه‌وه‌ی نرخی نه‌وت،  بڕیاره‌ 17ی ئه‌م مانگه‌ وڵاتانی‌ ئه‌ندام له‌ ئۆپێك له‌ ده‌وحه‌ی پایته‌ختی قه‌ته‌ر كۆببنه‌وه‌ و پلانی جێگیركردنی به‌رهه‌مهێنانی نه‌وت به‌شێوه‌یه‌ك له‌ئاستی به‌رهه‌مهێنانی مانگی كانوونی دووه‌می ئه‌مساڵ زیاترنه‌بێت تاوتوێ بكه‌ن.
هه‌روه‌ها كه‌ڵه‌كه‌بوونی گازوایل له‌ وڵاتانی ئاسیا به‌تایبه‌تی ئه‌نده‌نوسیا و سه‌نگافوره‌ و هه‌روه‌ها ئه‌مریكا، هۆكارێكی دیكه‌یه‌ بۆ دابه‌زینی نرخی نه‌وت به‌شێوه‌یه‌كی به‌رچاو.
كۆمپانیای (فاكتس گڵۆباڵ ئینێرجی گروپ FGE) كه‌ كۆمپانیایه‌كی راوێژكاری تایبه‌تی بواری ووزه‌یه‌ به‌ رۆیته‌رزی ڕاگه‌یاندووه‌:" ته‌نها كه‌سانی نه‌شاره‌زا پێشبینی جێگیركردنی ئاستی به‌رهه‌مهێنانی نه‌وت وه‌كو هه‌واڵێكی باش سه‌یرده‌كه‌ن. "
ئه‌و كۆمپانیایه‌ دڵنیایی خۆی‌ نیشانداوه‌ له‌وه‌ی‌ به‌رهه‌مهێنانی نه‌وت و نه‌وتی به‌ردین زیاترده‌بێت و ڕه‌نگه‌ له‌نیوه‌ی دووه‌می ئه‌مساڵدا نرخی‌ یه‌ك به‌رمیل نه‌وتی خاو بۆ نێوان (35-25) دۆلار داببه‌زێت.
