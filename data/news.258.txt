نەتەوەیكگرتووەكان رایگەیاند ژمارەی ئاوارەكانی ساڵی رابردووی جیهان لە شەست ملیۆن كەس نزیك بۆتەوەو شەڕو توندوتیژیو پێشێلكاریەكانی مافەكانی مرۆڤیشی بە هۆكاری سەرەكی ئەم دەربەدەربوونە داناوە.
ئانتۆنیۆ گۆتێرێس، كۆمیسەری باڵای نەتەوەیەكگرتووەكان لەبواری پەنابەراندا رایگەیاند لە ساڵی رابردوودا پەنجاو نۆ ملیۆنو پێنجسەد هەزار كەس بەهۆی قەیرانو توندوتیژی گشتیو پێشێلكردنی مافەكانی مرۆڤو لەترسی ئازارو ئەشكەنجەدا ناچار بوون ئاوارە ببنو ماڵو حاڵی خۆیان بەجێ بهێڵن.
بە وتەی گۆتێرێس زیاتر لە نیوەی ئاوارەكانی جیهان لە منداڵان پێكهاتوونو وڵاتانی ئەڵمانیاو سویدیش لەو وڵاتانەن كە زۆرترین ئاوارە روویان تێكردوون.
بە پێی ئامارەكە، ژمارەی ئاوارەكانی ساڵی رابردوو بەراورد بە ساڵی 2013 زیاتر لە هەشت ملیۆن كەس زیادی كردووەو ئەمەش نیشانەی ئەوەیە كە توندوتیژیەكان لە جیهاندا روو لە پەرەسەندنو ژمارەی ئەو كەسانەی بۆ ژیانێكی باشتر پەنا بۆ ناوچەو وڵاتانی دیكە دەبەن، بەردەوامو ساڵ بە ساڵ روو لە زیادبوونن.
