گرگرا عه‌وران ئه‌زمانێ‌ وی به‌ره‌ڤ خریانه‌كا بچویك ڤه‌دبر!
به‌ری ل سه‌ر وان كوفریا وه‌ك هه‌ر جار بهێته‌ پاشڤه‌برن، هه‌ر زوی شیا وێ‌ سه‌رداچوونێ‌ د گه‌وریا خوه‌ دا داعویریت.
ـ ژبیرنه‌كه‌ی ئه‌ڤ شه‌ڤه‌ بتنێ‌ ئه‌ز دشێم ده‌ركه‌ڤم؟ خو گیرونه‌كه‌ی؟ چ جلك بكه‌مێ‌؟ مكیاجی بدانم یان نه‌؟.
ئه‌ڤ پسیارێن هه‌نێ‌ فلاش باكن و هه‌می ئه‌و ده‌نگ بێده‌نگ كرن، ده‌ما خوه‌ هاڤێتیه‌ به‌رێڤه‌ی ده‌روكێ‌ حه‌وشێ‌ و ڤێجارێ‌ ژی به‌ری بدروستاهی ژ مال ده‌ركه‌ڤیت، كته‌كا نه‌عالێ‌ شپێن ژ پاتكا وی ئینا.
هه‌ر چه‌نده‌ بارانه‌كا هویرك دباری، لێ‌ نه‌عیمێن عه‌سمانی تشته‌كێ‌ دی دگوتن، عه‌وران هندی ملێن خوه‌ دبه‌ر ئێكرابربون، باژێر هه‌می گڤاشتبو سه‌ر ئێك و هه‌ر كه‌سێ‌ لڤی دیمه‌نی سه‌حكربایه‌، دا بێژیت، ئه‌ڤ شه‌ڤه‌ توفانا نوحی دێ‌ لڤی باژێری دوباره‌ بیت.
جگاره‌ ژ پاكیتێ‌ ده‌رئێخست و كره‌ دناڤ هه‌ردوو لێڤێن خوه‌ را و ما لهیڤیا ده‌ستێ‌ خوه‌ یێ‌ دی، كا دێ‌ دكیش به‌ریكێ‌ دا چیته‌ سه‌ر چه‌قماقێ‌.
به‌ری ئه‌و په‌نجه‌رێن دكه‌ڤنه‌ هنداڤ جاددێ‌ بهژمێریت كا چه‌ندا ژێ‌ روناهیێن وان دهلن، بیر ل كه‌ر بلوكێ‌ خودانێ‌ كیسكی دكر، كو چه‌ند جاره‌كێ‌ ڤیابا چاڤ چه‌رینه‌كێ‌ ل به‌شێ‌ ناڤخویێ‌ كچان بكه‌ت، دوكێلا جگارا وی حه‌زێن نڤیسینا چیروكه‌كێ‌ لده‌ف وی خورتتر لێدكرن.
خوزیێن سیسركا، ئه‌و شه‌رم ژ كه‌سێ‌ ناكه‌ن و تا سه‌رشو ژی بو وان یا ده‌ستویر دایه‌.
خوزی چاڤێن وان یێن من بان، دا ژوور ژوور قه‌ست كه‌مێ‌.
نوكه‌ ئه‌و چ دكه‌ن؟ چ جلكێن شه‌ڤێ‌ ل به‌رن؟ ئه‌ته‌كێن وان ب له‌شێ‌ وان ڤه‌ نیسه‌ك بوینه‌.
كچێن سنێله‌ و گه‌نج حه‌زدكه‌ن ته‌ماشای به‌ژن و بالا خوه‌ بكه‌ن.
چاڤێن وان دچنه‌ مێیاتیا وان، بتایبه‌ت ئه‌گه‌ر د سه‌رشوێ‌ ڤه‌ بن و چپكێن ئاڤێ‌ ژ داڤێن پرچا وان دكه‌ڤنه‌ سه‌ر مه‌مكێن وان و گرێل دبن، ژ سه‌رێ‌ بشكوژێن وان ڤه‌دپه‌شن و دبژكنه‌ڤه‌ یان ده‌ما ل به‌ر قودیكێ‌ ده‌ستێن خوه‌ دپرچا خوه‌ دا دئینه‌ خارێ‌ و لێڤێن خوه‌ دگه‌زینن.
دته‌مه‌نێ‌ وان دا كه‌نی گه‌له‌ك جان ژ ده‌ڤێ‌ وان ده‌ردكه‌ڤیت.
ئه‌و چاوان شانازیێ‌ ب مێیاتیا خوه‌ دبه‌ن؟ پرێڤه‌چوونا وان یا وه‌كو مه‌شا وه‌رده‌كان، چاوان  ب بن چاڤكی لدوور خوه‌ سه‌ح دكه‌ن كا چاڤێن چه‌ند كوران ددویفرا دخشیێن، ئه‌و چاڤێن هه‌نێ‌ چه‌ند ژێ‌ گه‌نجن، كورن، مه‌زنن پیره‌مێرن ب ژن و نه‌ڤینه‌.
قاره‌مانیێن خو، ئه‌و بو كوران چ دبێژن؟ ئه‌وان ئێك بتنێ‌ پێ‌ به‌سه‌ یان حه‌زدكه‌ن ده‌ستهه‌لاتا خوه‌ ل سه‌ر نفشێ‌ نێر بهێلن و ب سحرا مێیاتیا خوه‌ شاعر و شێت و به‌هره‌مه‌ندان تژی كولانێن باژێری بكه‌ن؟ باشه‌ تو بێژی هه‌ر ژووره‌كێ‌ چه‌ند كچ تێڤه‌ بن؟ نوكه‌ چه‌ند دخوینن و چه‌ند ژێ‌ یارییا ب ئێك و دوو دكه‌ن و لێڤێن ئێك و دوو سوراڤ و سپیاڤ دكه‌ن، نوكه‌ چه‌ند دسه‌رشوێ‌ ڤه‌ نه‌ و چه‌ند سه‌رێ‌ خوه‌ حلی و ڤه‌حلی دكه‌ن؟ ئه‌و چاوان دكه‌ڤنه‌ سه‌ر جهـ و بالیفكێن خو.
بتنێ‌ دنڤن یان جوت جوته‌ و ده‌ستێ‌ خوه‌ دبن سه‌رێ‌ ئێك و دوورا دبه‌ن و سینگێ‌ خو ب ئێك ڤه‌ دگڤێشن؟
 ئه‌ڤ دیمه‌نێن هه‌نێ‌ هه‌می ئه‌و بون یێن دناڤ دوكێلا جگارا خودانێ‌ كیسكی دا بلند و بلاڤه‌ دبون، تابلویه‌كێ‌ جوان بو و هه‌ر كه‌س دشیا بخوینیت، بتایبه‌ت كێشا دكێلا جگارێ‌ سه‌متا په‌نجه‌رێن به‌شێ‌ ناڤخویێ‌ كچان دگرت، ئه‌وێ‌ دكه‌ته‌ لایێ‌ دی یێ‌ جاددێ‌، ده‌ما سیبه‌را پرێڤه‌چوونا وێ‌ پیاسێن خوه‌ دناڤ ڤی تابلوی دا كێش دكرن!
جگاره‌ هێشتا یا دناڤ لێڤان را و هێشتا چه‌ق چه‌قا چه‌قمه‌قا وی یه‌ و ژ نشكه‌كێ‌ ڤه‌ بشكورینه‌كێ‌ لێڤێن وی گرت، لێ‌ ئه‌ڤ بشكورینه‌ نه‌ یا گوریا وێ‌ چه‌قمه‌قێ‌ بو، ره‌شاتیه‌كێ‌ ژ دویر ڤه‌ ئیشاره‌ت دایێ‌ و نه‌زانی ئه‌و بنك ڤه‌ بچیت یان خوه‌ لێ‌ بگریت كو ئه‌و بنك ڤه‌ بهێت.
ره‌شاتیێ‌ هه‌ر خوه‌ نزیك تر دكر و ده‌نگه‌ك ژێ‌ بنك وی ڤه‌ دهات،  به‌لێ‌ یێ‌ پشت راست نه‌بو ئه‌و ده‌نگێ‌ وێ‌ یه‌ یان نه‌.
ئه‌گه‌ر ئه‌و ژی بیت، ئه‌و نه‌دشیا ب ناڤێ‌ وێ‌ گازی بكه‌تێ‌!
هه‌ر چه‌نده‌ لڤی تاخی ده‌نگێ‌ زارویان ژ هه‌می تشته‌كی بلندتره‌، ده‌نگێ‌ زارویێن باژێری هه‌میێ‌ لڤی تاخی خرڤه‌ دبن، هه‌می ژی یێن دناڤ مه‌ژیێ‌ وی دا.
دوو سێ‌ پێنگاڤێن دی خو نزیك كر، دبیت ئه‌و نه‌بیت، ئه‌و ره‌شاتیا خودانێ‌ كیسكی بیت و ئێك ژ وان تابلویان بیت ئه‌ڤێن ژ جگارا وی بلند دبن و لدویڤ خه‌ونێن خوه‌ هاتبیت.
لڤی باژێری هه‌می لدویڤ خه‌ونێن خوه‌ دچن، خودانێ‌ كیسكی خه‌ونێن خوه‌ هه‌نه‌ و وی ژی خه‌ونێن خوه‌ هه‌نه‌ و ده‌نگێ‌ زارویان ژی خه‌ونێن خوه‌ دڤێن.
جهـ و ده‌مێ‌ نڤیسینا ڤێ‌ چیروكێ‌ ل پیشانگه‌هه‌كێ‌ یه‌ و ژ كومه‌كا تابلوییان پێكدهێت، هه‌مان ئه‌و جهـ و ده‌من یێن تو نوكه‌ تێدا دژی.
مروڤێن ڤی باژێری ژی، هه‌مان ئه‌و مروڤن یێن ژناڤ تابلویێن دكێلا جگارا خودانێ‌ كیسكی ده‌ردكه‌ڤن و هه‌می ده‌نگ ل به‌ر په‌نجه‌را من خرڤه‌ دبن و ب ساناهی دیوار و په‌نجه‌ره‌یا من دبرن و دهێنه‌ دژوورا من ڤه‌ و دچنه‌ دناڤ مێشكێ‌ من دا.
هه‌ر چه‌نده‌ هه‌می حه‌ز ژ چوونا ژ ده‌رڤه‌ و پیاسێن جاددێ‌ و دومینا چایخانا و خواندنا روژنامه‌ و كوڤاران دكه‌ن، لێ‌ من تاقه‌تا چ ژ ڤانه‌ نه‌مایه‌.
مالا من نزیكی به‌شێ‌ ناڤخویێ‌ كچانه‌ و كچه‌كێ‌ ژی هه‌می ده‌مێ‌ من یێ‌ دگه‌ل خوه‌ بری و ئه‌ز گه‌له‌ك یێ‌ بێ‌ تاقه‌ت كریم.
ژبلی من و چاكیتێ‌ من یێ‌ هلاویستی و پاكیتا من یا جگارا ل سه‌ر مێزێ‌ و ته‌بلیكا جگارا و چه‌قماقه‌كا ئاگر نه‌خوش، ئه‌ز نه‌شێم بیر ل چ تشته‌كێ‌ دی بكه‌م.
ده‌ست ئێش، ته‌مبه‌ل، چاڤه‌خوور و هه‌می تشت دژوورا من دا دگه‌ل بێده‌نگیا من راهاتینه‌ و بتنێ‌ ده‌نگێ‌ زارویێن ڤی باژێری نه‌بیت، ئه‌وان ژی خه‌ونێن خوه‌ هه‌نه‌.
هه‌ر تشتێ‌ من بڤێت ژی، دڤێ‌ په‌نجه‌ره‌یێ‌ را دهێته‌ به‌رچاڤێت من و ئێكه‌م هه‌ڤالێ‌ من ژی، دكێلا جگارا خودانێ‌ كیسكی یه‌ و تێركرنا حه‌زێن من ژی ئه‌و تابلونه‌، یێن خودانێ‌ كیسكی بو من دروست دكه‌ت.
