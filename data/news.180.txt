هێزەكانی پێشمەرگەی كوردستان لە میحوەری ئاسكی موسڵ، بە پشتیوانی فڕۆكە جەنگیەكانی هاوپەیمانان هێرشێكی تیرۆریستانی داعش تێكدەشكێنن و حكومەتی بەریتانیاش بەردەوامیی هاوكاریە سەربازیەكانی بۆ هەرێمی كوردستان دووپات دەكاتەوە.
لیوا بەهجەت تەیمس، فەرماندەیەكی هێزەكانی پێشمەرگە لە میحوەری ئاسكی موسڵ، بە ئاژانسەكانی راگەیاند تیرۆریستانی دەوڵەتی خەلافەتی ئیسلامی سەر لەبەیانی رۆژی چوارشەممە هێرشێكیان بۆ سەر سەنگەرەكانی پێشمەرگە ئەنجامداوە، بەڵام پێشمەرگەكان لێیان هاتنەدەستء لە ئەنجامی پێكدادانەكاندا زیاتر لە شەست تیرۆریستی داعش كوژران كە یانزە كەسیان خۆكوژ بوون.
هاوكات ماڵپەری فەرمی حكومەتی هەرێمی كوردستان بڵاویكردۆتەوە كە شاندێكی حكومەتی بەریتانیا بە سەرپەرستی نێردەی تایبەتی ئاسایشی ئەو وڵاتە، لە سەردانێكدا بۆ هەرێمی كوردستان لەگەڵ نێچیرڤان بارزانی، سەرۆكی حكومەتدا كۆبۆتەوەء چۆنیەتی بەرەنگاربوونەوەی داعشء بارودۆخی ناوچەكەیان تاوتوێ كردووە.
لەكۆبوونەوەكەدا هەماهەنگی تەواوی نێوان لایەنەكان لە جەنگی موسڵ جەختی لەسەر كراوەتەوەء رێكارەكانی تایبەت بە چەسپاندنی ئارامیء سەقامگیریء ئاوەدانكردنەوەء ئاشتەوایی لەو ناوچانەی كە لە تیرۆریستان پاك دەكرێنەوە، باسیان لێوەكراوە.
سەرۆكایەتی حكومەتی هەرێم ئاماژەی بەوە كردووە كە شاندەكەی حكومەتی بەریتانیا رۆڵی پێشمەرگەی لە بەرنگاربوونەوەی تیرۆردا بەرز نرخاندووەء بەردەوامیی هاوكاریە سەربازیەكانی وڵاتەكەشی بۆ هێزەكانی پێشمەرگە دووپات كردۆتەوە.
