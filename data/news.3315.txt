بانكی ناوه‌ندی عیراق، بڕیاریداوه‌ له‌رۆژانی داهاتوودا دۆلاری زیاتر بخاته‌ بازاڕه‌وه‌، ئه‌مه‌ش بۆ رێگرتن له‌به‌رزبوونه‌وه‌ی جارێكی دیكه‌ی نرخی دۆلار.
مه‌زهه‌ر محه‌مه‌د ساڵح، راوێژكاری ئابووری حه‌یده‌ر عه‌بادی، سه‌رۆك وه‌زیرانی عیراق به‌ تۆڕی میدیای عیراقی راگه‌یاند: بڕیاردراوه‌ له‌رۆژانی داهاتوودا له‌لایه‌ن بانكی ناوه‌ندی عیراقه‌وه‌ دۆلاری زیاتر بخرێته‌ بازاڕه‌وه‌ ئه‌وه‌ش وه‌ك هه‌وڵێك بۆ رێگرتن له‌به‌رزبوونه‌وه‌ی زیاتری نرخی دۆلار و دابه‌زینی نرخی دیناری عیراقی.
وتیشی: "هیچ جۆره‌ هه‌ڵاوسانێك له‌بازاڕه‌كانی عیراقدا رووینه‌داوه‌ ئه‌و به‌رزبوونه‌وه‌یه‌ش كه‌ له‌كاڵاو شمه‌كه‌كاندا هاتوه‌ته‌ ئاراوه‌ رووداوێكی وه‌رزییه‌".
ئه‌مه‌ له‌كاتێكدایه‌ چه‌ند رۆژێكه‌ نرخی دۆلار دابه‌زینی به‌رچاوی به‌خۆیه‌وه‌ بینیوه‌، ئه‌مه‌ش دوای ئه‌وه‌ی له‌ هه‌فته‌ی رابردوو نرخی 100 دۆلار گه‌یشته‌ 143 هه‌زار دیناری عیراقی، ئه‌مه‌ش به‌رزترین نرخه‌ له‌ 11 ساڵی رابردووی عیراقدا.
