سوپای ئەمریكا راپۆرتێكی بیست لاپەڕەیی لەسەر ستراتژیە نوێیە سەربازیەكانی وڵاتەكەی بڵاو كردەوەء تێیدا سیاسەتە ناوچەییء جیهانیەكانی وڵاتانی چینء روسیای بە مەترسییەكی جیددی بۆ سەر ئاسایشی نەتەوەیی ئەمریكا وەسف كردووەو نیگەرانیی خۆی لە بەهێزبوونی ئەو دوو وڵاتە راگەیاندووە.
راپۆرتەكەی سوپای ئەمریكا، سیاسەتەكانی روسیا لە ئۆكرانیا بە نموونەیەك لە پێشێلكردنی سەروەری وڵاتانی ناوچەكە لەلایەن مۆسكۆوە دادەنێتء هەوڵەكانی چین بۆ دروستكردنی دورگەی دەستكرد لە ئاوەكانی دەریای چینیشی بە زێدەخوازی ناوبردووە.
حكومەتی روسیا تا ئێستا بەشێوەی فەرمی وەڵامی راپۆرتەكەی ئەمریكای نەداوەتەوە بەڵام كۆماری گەلی چین لە كاردانەوەیەكدا، حكومەتی واشینتۆن بە سەرچاوەی سەرجەم ئاژاوەء كێشەكانی ئاسیاء ئوستورالیا دادەنێتء رایگەیاندووە بە توندی بەرپەرچی ئەو دستتێوەردانانە دەداتەوە كە ئەمریكا دەیهەوێ لە ناوچەكەدا بیانكات.
راپۆرتەكەی سوپای ئەمریكا حكومەتەكانی تارانء كۆریای باكووریشی بە هەڕشەیەكی جیددی بۆ سەر ئاسایشء بەرژەوەندیەكانی ئەمریكا داناوە.
مارتین دێمپسی، فەرماندەی گشتی سوپای ئەمریكا رایگەیاند كێشمەكێشەكانی چینء روسیا لەگەڵ واشینتۆن دەتوانێ كاردانەوەی دڵتەزێنء رووخێنەری لێبكەوێتەوەء گوتی ئەگەری هەڵایسانی شەڕ لەگەڵ ئەو دوو وڵاتەدا رۆژبەڕۆژ زیاتر پەرەدەستێنێ.
دێمپسی هاوكات نیگەرانی خۆی لە توانا سەربازیەكانی وڵاتەكەشی دەربڕیوەء ئاماژەی بەوە كردووە كە بەهێزكردنی سوپای ئەمریكا پێویستی بە تەرخانكردنی سەرچاوەی دارایی زیاتر هەیە.
