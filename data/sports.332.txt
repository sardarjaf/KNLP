گۆڤاری فرانس فوتبۆل ئاشکرایکرد کە بۆ پێشبینی یارییەکانی جامی یۆرۆ کە بڕیارە ڕۆژی هەینی دەستپێ بکات، مارمێلکەیەک درێژە بە کاروانەکەی ئەختەبوتە کۆچکردووەکە دەدات.
لە مۆندیالی ٢٠١٠ ئەختەبوتێک کە ناوینرابوو "پۆل" لەکۆی ١٤ یاریی، پێشبینی بۆ ١٢ یاریی ڕاستبوو، بەتایبەت یارییەکانی هەڵبژاردەی ئەڵمانیا و ڕاگەیاندنەکان گرنگییەکی زۆریان پێدەدا.
فرانس فوتبۆل ئاماژە بەوەش دەدات کە لە کاتی یارییەکانی یۆرۆ گرنگی بە پێشبینییەکانی ئەو مارمێلکەیە دەدات کە ناوی نراوە "ئارانج" و وێنەکانی بۆ خوێنەرانی بەشێوەیەکی بەردەوام دەگوازێتەوەو شەوی پێنجشەممە پێشبینییەکەی بۆ یاریی نێوان فەرەنسا و ڕۆمانیا بڵاودەکەنەوە.
بەپێی هەواڵێکی گۆڤارە فەرەنسییەکە، ئارانج تەمەنی حەوت ساڵەو لە باخچەی ئاژەڵانی تویری ژیان بەسەر دەبات و بەردەوام سەیری یارییەکان دەکات، ئەمەش وایلێکردووە ئەزموونێکی باشی هەبێت بۆ پێشبینی یارییەکان.
