ئاشکرایە رێکخستن و جێبەجێکردنی یاساو پاراستنی ئاسایش و سەلامەتی یاریزانان، کۆڵەکەی سەرکەوتنی گشت خول و پاڵەوانێتیەکن، گەر یەکێک لەو چەمکانە بوونیان نەمێنێ، ئەستەمە بتوانی رکابەرییەکی تۆپی پێ بە شێوەیەکی دروست و بێ گرفت بەڕێوە ببەیت.
ئەوەی لەم نووسینەدا زیاتر مەبەستمە تیشکی بخەمە سەرو ئاماژەی پێبکەم، کۆی ئەو چەمکانەو شکستخواردوویی فیدراسیۆنی تۆپی پێی عیراقە لە بەڕێوەبردن و ئیدارەدانی رکابەرییە سەرتاسەرییەکەی تۆپی پێ.
بە بڕوای من ئەستەمە لە جیهاندا خولێک بدۆزیتەوە بە چەشنی عێراق خاڵی لە بەرنامەو چێژ، خولێک ئەوەندەی لە فیلمە سینەماییەکانی هۆڵیۆد دەچێت، نیو ئەوەندە لە رکابەرییەکی تۆپی پێ ناچێت.
ئاخر تو ویژدانتان لە کوێی جیهاندا بیستووتانە هاندەر بێ هیچ رێگرییەک بێتە نێو یاریگاو یاریزان تێر شەق بکات؟!
دواتریش لە جیاتی بەکارهێنان و جێبەجێکردنی یاساکانی تۆپی پێ، کێشەکە بە سوڵحی عەشایەری چارەسەر بکرێت!
بەدەر لەوە کەش و هەوایەک خوڵقاوە، جەماوەری هیچ یانەیەک ناتوانێ لە دەرەوەی یاریگای خۆی هانی تیپەکەی بدات، مەگەر بۆ پاراستنی رەوشەکە نیوەی سوپای عێراق لە مەیدانەکانی جەنگ پاشەکشە پێبکەن.
ئەنجامدانی یارییەکانیش وەک تیروپشکی لێهاتووە، هەندێ جار یانە بۆ ماوەی دوو مانگ هیچ یارییەکی بەرناکەوێ، کەچی لە پڕ بە قودرەتی قادر ئەو تیپە بەختی هەڵدەستێت و لە هەفتەیەکدا جۆتەک یاری دەکات!
گەر سەیری ریزبەندیش بکەی، رێک خشتەی نرخ و شتوومەکی بازاڕت دێتە بەرچاو، هیچ یانەیەک ژمارەی یارییەکانی هاوسەنگ نیە، بگرە جیاوازییەکی سەرسوڕهێنەریش بەدی دەکرێت، ئەمەش بێ بەرنامەی فیدراسیۆنە پەڕپوتەکەی عێراق دەگەیەنێ لە دانانی خشتەو کاتی یارییەکان و لە بەرچاونەگرتنی خول و پاڵەوانێتیە کیشوەری و جیهانیەکان، هەروەها ئەم شێوازە رێگا بۆ فرتوفێل و گزیکاری یانەکانیش خۆش دەکات!
درێژی ماوەی خولەکە یەکێکی دیکەیە لەو سیفەتە بێزارکەرەی کە لیگەکەی پێ ناسراوە، ئاستی ناوبژیوانانیش وێران و یەکجار لاواز، ئینجا شێوازی بەڕێوەبردن و ژمارەی تیپەکانیش هەر باس ناکەم، چونکە هەر ساڵەو داهێنانێکە، بۆیە گەر بتەوێ بزانی وەرزی داهاتوو چەند یانە پشکداری دەکەن و شێوازەکەشی چۆن دەبێ، ئەوە بێ هیچ دوو دڵیەک بیری لێ مەکەوە، چونکە فاڵچیش ناتوانێ پێشبینی داهێنانەکانی ئەو فیدراسیۆنە پڕۆفیشناڵە بکات.
لێرەوە رووی پێنووسم لە یانەکانی کوردستان دەکەم و دەپرسم، خولێک ئەو هەموو خەسڵەتە ناشیرنەی هەبێت، خولێک سادەترین بنەماکانی سەلامەتی و یاساکانی تۆپی پێ و بەڕێوەبردنی تێدا نەبێت، خولێک هەولێرو زاخۆو هاونیشتیمانیان بەگژیەکدا بدات، چ حیکمەتێک لە بەشداریکردنی هەیە؟ وێڕای بە هەدەردانی پارەیەکی زۆرو سەر ئێشەیەکی بێ سنوور.
بۆیە من لە روانگەی دڵسۆزی و پەرۆشیم بۆ وەرزشی هەرێمەکەم، داوا لە سەرۆکی یانەکان دەکەم کە چیتر پشکداری ئەو خولە شکستخواردووە نەکەن و کاتیان بە فیڕۆ نەدەن، بەڵکو لەجیاتی ئەوە بەپێویستی دەزانم هەوڵەکانیان بۆ زیاتر پێشخستن و بەرزکردنەوەی ئاستی لیگی کوردستان بەگەڕ بخەن، چونکە دواجار خەون و ئاواتی لاوەکانمان لە خولی کوردستان بەدی دێت، نەک عێراق.
