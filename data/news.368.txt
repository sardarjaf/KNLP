سه‌رۆكی حكومه‌تی هه‌رێمی كوردستان ئاشكرایده‌كات"حكومه‌تی هه‌رێمی ئاماده‌ی رێكه‌وتنه‌ له‌گه‌ڵ حكومه‌تی به‌غدا بۆچاره‌سه‌ركردنی كێشه‌كان به‌پێی ده‌ستوور" و سوپاسی حكومه‌ت و گه‌لی ئه‌ڵمانیاشی كرد، بۆ به‌رده‌وامی هاوكارییه‌كانیان بۆ گه‌لی كورد.
ئه‌مڕۆ 18ی كانوونی یه‌كه‌می 2017، نێچیرڤان بارزانی سه‌رۆكی حكومه‌تی هه‌رێمی كوردستان كۆنگره‌یه‌كی رۆژنامه‌وانی له‌گه‌ڵ وه‌زیری ده‌ره‌وه‌ی ئه‌ڵمانیا سازكردو تێیدا رایگه‌یاند"سوپاسی حكومه‌تی ئه‌ڵمانیا ده‌كه‌ین بۆ چڕكردنه‌وه‌ی هاوكارییه‌كانیان بۆ گه‌ل و حكومه‌تی هه‌رێم، هاوكات سوپاسی په‌رله‌مانی ئه‌ڵمانیا ده‌كه‌ین، بۆ ده‌ركردنی‌ بڕیاری‌ درێژه‌دان به‌ مه‌شقپێكردنی هێزه‌كانی پێشمه‌رگه‌".
سه‌باره‌ت به‌ كێشه‌كانی نێوان حكومه‌تی هه‌رێم و به‌غدا و ده‌سپێكردنه‌وه‌ی گفتوگۆ و دانوستانه‌كان، نێچیرڤان بارزانی وتی"پابه‌ندین به‌ چاره‌سه‌ركردنی كێشه‌كانمان له‌گه‌ڵ عیراق به‌پێی ده‌ستوور، حكومه‌تی هه‌رێم گرفتی نییه‌ له‌گه‌ڵ بوونی ده‌سه‌ڵاتی فیدراڵی له‌ ده‌روازه‌ سنوورییه‌كان و فڕۆكه‌خانه‌كان، به‌ڵام ده‌بێت ئیراده‌ی جددی هه‌بێت بۆ یه‌كلاییكردنه‌وه‌ی پرسه‌كان".
به‌وته‌ی سه‌رۆكی حكومه‌تی هه‌رێم، هه‌میشه‌ هه‌رێمی كوردستان ده‌رگای بۆئاواره‌كان كردۆته‌وه‌ و تائێستاش ملیۆنێك و 500 هه‌زار ئاواره‌ له‌ هه‌رێم ده‌ژین.
