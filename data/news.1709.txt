لە رۆژئاوای كوردستان نووسینەوەی رەشنووسی دەستوری سیستمی فیدراڵی دەستپێدەكات و وەزارەتی‌ دەرەوەی‌ روسیاش كورد بەهێزێكی‌ گەورەی‌ سیاسی و سەربازی‌ وەسف دەكات و جەخت دەكاتەوە بەبێ كورد ناتوانرێت باس لە داهاتووی سوریا بكرێت.
گاتیلۆف داوا دەكات نوێنەرانی‌ كورد لە دانوستانەكانی‌ جنێف سێدا بەشدارییان پێبكرێت و جەختیش دەكاتەوە كە بەبێ كورد ناتوانرێت باس لە داهاتووی‌ سوریا بكرێت.
ئاڕتی لە هەواڵەكەیدا باسی لەوەكردووە كە روسیا پێداگری لەسەر بەشداری كوردەكانی رۆژئاوای كوردستان لە دانوستانەكانی‌ جنێف دەكاتەوە، هاوكات مۆسكۆ هیواخوازە كۆبوونەوەی هاریكاری‌ سوریا گرنگی‌ خۆی‌ هەبێت و پرسی داخستنی‌ سنووری‌ نێوان توركیا و سوریاش گفتوگۆی لەسەر بكرێت.
بڕیارە لە دوای‌ كۆبوونەوەی‌ وڵاتانی‌ هاریكاری‌ سوریا، كاتی‌ دەستپێكردنەوەی‌ گفتوگۆكانی‌ جنێف سێ دیاری‌ بكرێت كە لە ماوەی‌ رابردوودا شاندی‌ ئۆپۆزسیۆنی‌ سوریا بەبیانووی‌ پێشێلكردنی‌ پرۆسەی‌ ئاگربەست و رێگەنەدان بەگەیشتنی‌ یارمەتی‌ مرۆیی گفتوگۆكانی‌ جنێف سێی هەڵپەساردبوو.
