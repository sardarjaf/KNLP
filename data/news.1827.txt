بەمەبەستی پێشكەشكردنی‌ كاندیدەكانیان، حكومەتی‌ عێراق دوو رۆژ مۆڵەتی‌ بۆ لایەنە سیاسییەكان درێژ كردووەتەوە و تاكو ئێستاش لایەنە كوردستانیەكان رەتی دەكەنەوە هیچ كاندیدێكیان هەبێت، هاوكات لە خۆپیشاندانەكەی رۆژی هەینیدا سەرۆكی ڕەوتی سەدر هۆشداری دەداتە سەرۆك وەزیران و ئاماژە بۆ ئەوە دەكات ئەگەر تا رۆژی شەممە، هەڵوێستی نەبێت كاردانەوەی جیاوازیان دەبێت.
موقتەدا سەدر، سەرۆكی رەوتی سەدر پشتگیریی خۆی بۆ چاكسازییەكانی حەیدەر عەبادی راگەیاند و هەڕەشەی ئەوەشی كرد ئەگەر سەرۆك وەزیرانی عێراق تا رۆژی شەممە، هەڵوێستی نەبێت و عەناعەتیان پێ نەهێنێت كاردانەوەی جیاوازیان دەبێت.
ئەم وتانەی موقتەدا سەدر كە لەلایەن وتەبێژەكەیەوە خوێندرانەوە، لەمیانی گردبوونەوەیەكی رۆژی هەینی لەبەردەم ناوچەی سەوزی بەغدادا هات كە ماوەی پێنج هەفتەیە بەردەوامی هەیە.
خۆپیشاندانەكەی هەینی ئەمجارە جگە لە بەشداریكردنی بەشێك لە سونەكان بەشێك لە لایەنگرانی عەمار حەكیم، سەرۆكی ئەنجوومەنی باڵای ئیسلامیش بەشداریان تێدا كرد كە لە ئێستادا سەرجەم وەزیرەكانیان لە حكومەت كشاونەتەوە.
ئەم خۆپیشاندانە لەكاتێكدایە بەمەبەستی پێشكەشكردنی‌ كاندیدەكانیان، حكومەتی‌ عێراق دوو رۆژ مۆڵەتی‌ بۆ لایەنە سیاسییەكان درێژ كردووەتەوە و تاكو ئێستاش لایەنە كوردستانیەكان رەتی دەكەنەوە هیچ كاندیدێكیان هەبێت.
