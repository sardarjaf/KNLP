حه‌یده‌ر عه‌بادی سه‌رۆك وه‌زیرانی عیراق كه‌ ئێستا به‌سه‌ردانێك له‌ ئه‌ڵمانیایه‌ رایگه‌یاند، ئاگاداری پێنه‌دانی مووچه‌ی فه‌رمانبه‌رانی هه‌رێمی كوردستان نین، سه‌رسوڕمانی خۆیشی به‌رانبه‌ر پێنه‌دانی مووچه‌ی فه‌رمانبه‌ران له‌ هه‌رێمی كوردستان و مووچه‌ی هێزه‌كانی پێشمه‌رگه‌ ده‌ربڕی.
ئه‌مڕۆ پێنجشه‌ممه‌ حه‌یده‌ر عه‌بادی سه‌رۆك وه‌زیرانی عیراق له‌ پرێس كۆنفرانسێكی‌ هاوبه‌ش له‌گه‌ڵ ئه‌نگێلا مێركڵ راوێژكاری‌ ئه‌ڵمانیا له‌ به‌رلین، سه‌رسوڕمانی خۆی به‌رامبه‌ر پێنه‌دانی مووچه‌ی فه‌رمانبه‌ران له‌ هه‌رێمی كوردستان و مووچه‌ی هێزه‌كانی پێشمه‌رگه‌ ده‌ربڕی، داواشی كرد شه‌فافیه‌ت و چاودێری‌ زیاتری‌ داهاته‌ داراییه‌كان بكرێت له‌ هه‌رێمی‌ كوردستان.
به‌ وته‌ی‌ عه‌بادی‌: "هه‌رێمی‌ كوردستان هه‌مان رێژه‌ی‌ نه‌وت له‌ عیراق وه‌رده‌گرێت و رۆژانه‌ش 612 هه‌زار به‌رمیل نه‌وت هه‌نارده‌ ده‌كات كه‌ 15% كۆی‌ گشتی‌ نه‌وتی‌ عیراقه‌".
به‌پێویستیشی‌ زانی‌ له‌گه‌ڵ هه‌رێمی‌ كوردستاندا دیدێكی‌ هاوبه‌شیان بۆ مه‌سه‌له‌ی‌ چاكسازیی‌ ئابوری‌ هه‌بێت.
سه‌رۆك وه‌زیرانی عیراق وتیشی: "سه‌ربه‌خۆیی هه‌رێمی كوردستان و جیابوونه‌وه‌ی له‌ عیراق پێویستی به‌ ریفراندۆم نییه‌، به‌رژه‌وه‌ندی هه‌رێمی كوردستانیش له‌وه‌دا نییه‌ له‌عیراق جیاببێته‌وه‌"، په‌ره‌سه‌ندن و پێشكه‌وتنی هه‌رێمیشی وابه‌سته‌ی مانه‌وه‌ له‌ چوارچێوه‌ی عیراقدا كرد.
ئه‌مڕۆ پێنج شه‌ممه‌، حه‌یده‌ر عه‌بادی‌ سه‌رۆك وه‌زیرانی‌ عیراق، چاوی‌ به‌ ئه‌نگێلا مێركڵ راوێژكاری‌ ئه‌ڵمانیا كه‌وت و له‌ چاوپێكه‌وتنی‌ نێوانیان، په‌یوه‌ندییه‌كانی‌ نێوان هه‌ردوو وڵات، تاوتوێ‌ كران.
دوای‌ ئه‌وه‌ی‌ له‌ رۆما چاوی‌ به‌ پاپای‌ ڤاتیكان و سه‌رۆك وه‌زیرانی‌ ئیتاڵیا كه‌وت، دوێنێ‌ چوار شه‌ممه‌، عه‌بادی‌ به‌ره‌و ئه‌ڵمانیا به‌ڕێكه‌وت و گه‌یشته‌ به‌رلینی‌ پایته‌ختی‌ ئەو وڵاتە.
