لەڕاستیدا من نامەوێت لەسەر ئەو ئۆپراسیۆنە و کاریگەری و ئامانجەکانی لێرەدا قسەیەک بکەم، بەڵام ئەگەر تەمەن بواریدا ئەوا لە فرسەتێکدا لەم بارەوە بۆچوونەکانی خۆم لە وتارێکدا لەژێر ناوی (چەپ و ئۆپراسیۆنەکانی موسڵ)ڕادەگەیەنم، هۆکارێک کە وایلێکردم ئەم نامەیە بۆ بەڕێزتان بنوسم بەشێک لە وتارێکی هاوڕێی ئازیز (سامان کەریم)ە لە (حیزبی کۆمۆنیستی کرێکاری عێراق) لەژێر ناونیشانی (شەڕی موسڵ و نێوەندگیری ڕاست و چەپ)، ئەم وتارە لە ماڵپەڕی هاوپشتی بڵاوکراوەتەوە.
هاوڕێ (سامان کەریم) لەو بەشەی وتارەکەیدا هەندێک پرسیار ئاڕاستەی بەڕێزتان دەکات و داوای وەڵامتان لێ دەکات، لەڕاستیدا من وەک خۆم کە ڕۆژگارێک لەگەڵ هاوڕێیانێکی وەک بەڕێزتان لە حیزبێکدا پێکەوە کارمان کردوە، ئامانج و ئاسۆیەکی ئینسانی و مارکسیستانە پێکیەوە بەستبووین، ناتوانم بێدەنگی هەڵبژێرم و دوای وەڵامی ئەو پرسیارانەی هاوڕێ (سامان کەریم) لە تۆ نەکەم، بەچاوپۆشی لەوەی پرسیارەکانی هاوڕێ (سامان کەریم) چەندە دروستن یان نا، من بۆخۆم تاکو ئەم چرکەساتە بڕوام بەو پرسیار و ئەگەرانە نیە کە هاوڕێ (سامان کەریم) خستوویەتیە بەرچاوتان و داوای وەڵامتان لێ دەکات، جا نازانم من هەڵەم یان دنیا زۆر گۆڕاوە و من ئاگادارنیم.
بەکورتیەکەی هاوڕێ (سامان کەریم) دەڵێت: لەدوای هێرشی (داعش) بۆسەر شاری (موسڵ)و گەڕانەوەی وەفدێکی ئێوە بۆ کوردستان، بۆ ئەوە نەبووە لەگەڵ هەردوو (حیزبی کۆمۆنیستی کرێکاری عێراق و کوردستان) کۆبونەوە بکەن، ئیوە دەتانەوێت مۆرێکی کۆمۆنیستانە لەسەفەرەکەتان بۆ کوردستان بدەن، هاوڕێ (سامان کەریم) واپیشاندەدات و پرسیارەکان بەجۆرێک دەوروژێنێت، کە ئامانجی سەفەری ئێوە بۆ کوردستان بۆ ئەوە بووە لەگەڵ (پارتی) بەسەرۆکایەتی(مەسعود بەرزانی) کۆبونەوە بکەن و هەندێک پارە و پول چنگبخەن!!!!
!، هەر بەقەولی هاوڕێ (سامان کەریم) دوای ئەوەی کە (جەلال تاڵەبانی) نەخۆش دەکەوێت و لەو حیزبەوە وەڵامی نێگەتیڤ وەردەگرن، بە پرسیار و قسەکانی هاوڕێ (سامان کەریم)دا وادەردەکەوێت کە داوای پارە و پولتان لە (یەکێتی) کردبێت!!!
!؟؟؟؟؟، ئەمەو چەندین پرسیاری تر لەمبارەوە، کە گرنگ نیە من لێرەدا بینوسمەوە و دەکرێت لە وتارەکەی هاوڕێ (سامان کەریم)دا بخوێنرێتەوە.
لەوای خوێندنەوەی وتارەکەی هاوڕێ (سامان کەریم)وە، چەندین جار ئەم پرسیارانەم لە خۆم کردوە، چۆن هاوڕێیانێک کە ڕۆژگارێک بەشێکبوون لە ڕابەری حیزبەکەمان و سیاسەتەکانیان داڕشتووە، ئێستا دەڕۆن و داوای پارە و پول لە (پارتی و یەکێتی) دەکەن؟؟؟؟؟، چۆن ڕابەرانێک تاکو دوێنێ سەرکردایەتیەکی هاوبەشیان لەگەڵ ئیوە پێکهێنابوو، ئێستا دەڵێن ئێوە دەتانەوێت لەڕێگای (پارتی و یەکێتی)یەوە پارە و پول چنگبخەن؟؟؟؟، (پارتی و یەکێتی) ٢٥ ساڵە یاری بە چارەنووس و کەرامەتی خەڵکی کوردستان دەکەن، موچەی خانەنشین و کەمئەندام و سەرجەم فەرمانبەران و مامۆستایان و کرێکاران پێشمەرگە نادەن، بەڵام خێرە ئیستا دوای پارە و پول لە (پارتی و یەکێتی)بکرێت؟؟؟؟، من دەزانم وەک ئەوەی (چەپ و کۆمۆنیزم) هێزێک نیە لەناو هاوکێشە سیاسی و ڕووداوەکانی ئێستادا، بەداخەوە هەمانکات شانسی ئەوەشمان نیە لانی کەم پلیمێکی مۆدێرن و تەندروست بکەین و لەو بارەوە زۆر هەژارین و مەجبورین بەکاری لاوەکیەوە خۆمان سەرقاڵ بکەین.
ماوەیەکە کۆماری ئیسلامی سێدارەی ئێران، هەڕەشە دەکات لەوەی کە وڵاتی (سعودیە) خەریکی پیلانڕێژیە لە دژیان، کۆماری ئیسلامی سێدارەی ئێران ناڕاستەوخۆش لە ڕێگای بەرپرسە سەربازی و ئەمنیەکانیەوە، هەڕەشە لە (پارتی)دەکات وەک ئەوەی وڵاتی (سعودیە) سەفارەت و ئۆرگانەکانی لە (هەولێر) بۆ ئەم ئامانجە بەکار بهێنێت، بۆ پەیوەندی کردن بە ئۆپۆزسیۆنی ئێرانەوە، من نابمە وەکیل و قاوەگرەوەی لێکدانەوە و مەبەستی پرسیارەکانی هاوڕێ (سامان کەریم)، بەڵام ئایا پرسیارەکانی هاوڕێ (سامان کەریم) بەم واقیعە سیاسیەوە پەیوەست دەبێت و هیچ حەقیقەتێکی هەیە کە ئاڕاستەی تۆی بەڕێزی کردوە؟؟؟؟.
باشە ئەگەر وەک گریمانەیەک لە جەمسەربەندیەکدا (وڵاتی سعودیە و پارتی و ئۆپۆزسیۆنی ئێرانی) بەرژەوەندیەکی هاوبەشیان لەدژی کۆماری ئیسلامی سێدارەی ئێران هەبوو، ئێوەش خۆتان وەک بەشێک لەو جەمسەربەندی و شەریکە هاوبەشە زانی، کە من بۆ خۆم ناچێتە ئەقڵمەوە کە ئێوە کارێکی وابکەن و هیوادارم وانەکەن، بەڵام داواکردنی پارە و پول لە (یەکێتی) بە قەولی هاوڕێ (سامان کەریم) کە لە وتارەکەیدا پەنجەی بۆ ڕاکێشاوە، چ مانایەکی هەیە لە کاتێکدا (یەکێتی) هاوپەیمانێکی سەرسەختی کۆماری ئیسلامی سێدارەی ئێرانە لە ناوچەکەدا، بۆیە باسی هەردوو وڵاتی (ئێران و سعودیە)م کرد و کەمێک لێکدانەوەم بۆ کرد بۆ ئەوەی کەمێک هاوکاری بەڕێزتان بکات، ئەگەر ویستان وەڵامێک بە نامەکەم یان وتارەکەی هاوڕێ (سامان کەریم) بدەیتەوە.
سەرەڕای هەر دابڕانێکی حیزبی و سیاسی و کۆمەڵایەتی، من تاکو ئێستاش لە ڕووی ئینسانی و وەفا و خۆشەویستی ڕابوردوەوە، بۆم گرنگە هاوڕێکانم لە دیاردەیەک کە قورسای سیاسی گەوەرەی هەیە بەئاگابهێنمەوە و نامەیان ئاڕاستە بکەم بە ڕاستەوخۆ یان ناڕاستەوخۆ، وەک ئەوپرسیار و ئەگەرانەی هاوڕێ (سامان کەریم) ئاراستەی تۆی کردوە، بەبڕوای من بۆ هەر حیزبێکی سیاسی یان گروپێک یان هەڵسوڕاوێکی سیاسی، بێدیقەتی سیاسی، لێکدانەوە و شیکاری ناواقیعی، هەڵوێست و جیهەتگیری ناعەمەلی و تەنانەت هەڵەش، کارێکی ئاسایی و ڕۆتینیە و هەموومان کردومانە، بەڵام دیبایت و پلیمی سیاسی و مۆدێرن و شارستانی و پاراستنی ئینسانیبوونی یەکتری، بەرپرسیاریەتیەکی گەورەی سەرشانی هەموومانەو هیوادارم کە بتوانین هەموومان پڕنسیبیەکانی بپارێزین.
