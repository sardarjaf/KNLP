تۆڕی كۆمەڵایەتی فەیسبوك بۆ یەكەمجار، خزمەتگوزاریی دابەزاندن‌و دانانی ڤیدیۆی بۆ بەكارهێنەرانی رەخساند تاوەكو لەكۆمێنتەكانیاندا بەشداریی پێبكەن.
بەپێی هەواڵێكی (سكای  نیوز)،  ئەو تایبەتمەندییە ئێستا لە ئەپڵیكەیشنی فەیسبوكدا رەخساوەو دەكرێت لەڕێی ئایكۆنی ئەو كامێرایەوە بەكاربهێنرێت كە لەتەنیشت كۆمێنتەكانەوەیەو بۆ دابەزاندنی وێنەكان بەكاردەهێنراو ئێستا دەتوانرێت ڤیدیۆی پێ داببەزێندرێت.
فەیسبوك كە بە گەورەترین تۆڕی كۆمەڵایەتی دادەنرێت لەجیهاندا، پێشتر لەماوەی ئەمساڵدا، بۆ ماوەی یەك رۆژ ئەو تایبەتمەندییەی نمایش كرد، ئەوەش بەرلەوەی پەرەی پێبدات.
هاوشێوەی تایبەتمەندی پەخشی راستەوخۆ كە لە مانگی كانوونی دووەمی رابردوودا دەركەوت، ئەو هەنگاوە لەچوارچێوەی ستراتیژێكی گشتی فەیسبوكە كە بایەخێكی گەورە بە بابەتە ڤیدیۆییەكان دەدات.
