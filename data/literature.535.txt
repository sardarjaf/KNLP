گۆڕانیش بووه‌ سه‌ركرده‌په‌رست: ئه‌و كه‌ ڕه‌خنه‌ی له‌ حزبه‌ ته‌قلیدییه‌كانی وه‌ك پارتی و یه‌كیه‌تی ده‌گرت، هه‌مان شتی (هه‌مان تقووسی سه‌ركرده‌په‌رستی ئه‌وانی) دووباره‌ كرده‌وه‌؛ به‌ڵام به‌ جیاوازییه‌ك: كه‌ ئه‌مه‌ له‌پاش مه‌رگدا ڕووی دا.
زۆرجار گۆڕانه‌كان (به‌رله‌ مه‌رگی كاك نه‌وشێروان) ده‌یانگوت (ئه‌م گوتاره‌ زاڵ بوو) غیابی كاك نه‌وشێروان هیچ كاریگه‌رییه‌كی له‌سه‌ر ویست و ئه‌دای حزبییمان نابێ، به‌ڵام ده‌رچوو، كه‌ ئه‌مه‌ وا نییه‌ (من پێشتریش ڕام وا بووه، كه‌ سه‌ركرده‌ كاریزماكان له‌ جیهانی ئێمه‌دا ڕۆڵی زۆریان له‌سه‌ر ڕووداوه‌كاندا هه‌یه‌؛ به‌ تایبه‌تیش له‌سه‌ر سیستمی كاركردنی ئه‌و حزب و ڕێكخراوه‌ی، كه‌ سه‌ربه‌ سه‌ركرده‌ی كۆچكردووه‌.
هه‌ر ئه‌م هه‌موو خه‌ریك بوونه‌ تقووسییه‌ی مانگ و شتێكه‌ به‌ مه‌رگی كاك نه‌وشێروانه‌وه‌، به‌ڵگه‌ی ئه‌م قسه‌یه‌ی ئێمه‌یه‌: گۆڕان نزیكه‌ی مانگ و نیوێكه،‌ بێجگه‌ له‌ ڕووداوی ((ئه‌فسانه‌یی؟)) مه‌رگی سه‌ركرده‌كه‌یان‌ باسی هیچ شتێكی دیكه‌ ناكه‌ن: هه‌موو ڕووداوه‌كان بوونه‌ته‌ په‌راوێزی ئه‌م ڕووداوه‌ ئه‌فسانه‌ییه‌ له‌ كوردستاندا.
ئایا ئه‌مه‌ تقووسی سه‌ركرده‌په‌رستیی نییه‌؟ تۆ بڵێی حاڵه‌تی خۆشه‌ویستی شه‌به‌قیانه‌ بۆ كه‌سایه‌تییه‌ك، دۆخی زه‌ینی و ده‌روونی په‌رستن دروست بكا؟ هه‌ندێك له‌ هاووڵاتییان، كه‌ له‌یادی مه‌رگی كاك نه‌وشێرواندا قسه‌یان له‌گه‌ڵ ده‌كرا، باسی سه‌ركرده‌ی پیرۆز و گۆڕی پیرۆز و خاك و مه‌رگی پیرۆزی كاك نه‌وشێروانیان ده‌كرد.
ڕاستییه‌كه‌شی ئه‌‌وه‌یه‌، كه‌ هه‌ندێك جار بزووتنه‌وه‌ی گۆڕان وه‌كو پێغه‌مبه‌رێك مامه‌ڵه‌ له‌گه‌ڵ مه‌رگی سه‌ركرده‌كه‌یدا ده‌كا؛ به‌ڵام ئه‌وه‌ی ئاشكرایه‌، كه‌‌ كاك نه‌وشێروان له‌ ژیانی سیاسی خۆیدا دژی ئه‌م حاڵه‌تی په‌رستنییه‌ بوو، به‌ڵام ئه‌دی بۆ ئێستا لایه‌نگرانی وا به‌ جۆرێك له‌ جۆره‌كان ده‌یپه‌رستن؟ ئایا ئه‌وان كه‌ گۆڕانن، ته‌نها له‌به‌ر نه‌وشێروان گۆڕان بوون – ئه‌گه‌ر ئه‌مه‌ وابێ، ئه‌وه‌ مه‌ترسی بۆ سه‌ر ئه‌م بزووتنه‌ویه‌ هه‌یه -، یانیش له‌به‌ر گۆڕان گۆڕانن، كه‌ بزووتنه‌وه‌یه‌كی سیاسییه‌ و ده‌یه‌وێ ڕیفۆرم و گۆڕانكاریی له‌ كۆمه‌ڵگه‌دا به‌دی بهێنێ؟‌).
ئێمه‌ هیوادارین، كه‌ قۆناغی ‌دوای دامركاندنه‌وه‌ی جۆش و خرۆشی ده‌روونیی دوای چله‌ی ماته‌مینی كاك نه‌وشێروان، نه‌بێته‌ هۆی په‌رته‌وازه‌یی و جۆرێك له‌ ساردی و له‌ سستی له‌ كاری ره‌خنه‌گرانه‌ی بوێرانه‌ی (تا ئێستای) ئۆپۆزۆسیۆنبوونی ئه‌م بزووتنه‌وه‌یه‌ (هه‌رچه‌نده‌ ئه‌وان به‌رده‌وام به‌ڵێنی پێچه‌وانه‌ی ئه‌مه‌ به‌ خه‌ڵك ده‌ده‌ن)؛ هیوادارین وا نه‌بێ، چونكه‌ ئێمه‌ پێمان وایه‌ هه‌ر كۆمه‌ڵگه‌یه‌ك و هه‌ر حكوومه‌ت و ده‌سه‌ڵاتێك ئۆپۆزۆسیۆنی نه‌بوو و تێدا نه‌بوو، ئه‌وه‌ كۆمه‌ڵگه‌ و حكوومه‌ت و ده‌سه‌ڵاتێكی مردووه‌ و ده‌بێته‌ لانه‌ی ترووكانی هه‌زاران گه‌رای تیمساحی دیكتاتۆریه‌تی!
ئه‌وسا چۆن بتوانین خۆمان له‌ هێرشی هه‌زاران تیمساحی برسی دیكتاتۆرایه‌تی بپارێزین؟
له‌ ئاكامیشدا ده‌ڵێین: ئایا نه‌وشێروان نموونه‌ی هێمای كه‌سێكی ڕزگاركه‌ره‌، له‌ كۆمه‌ڵگه‌یه‌كدا، كه‌ زۆربه‌ی خه‌ڵكه‌كه‌ی له‌ناو نائومێدیی و نادادپه‌روه‌ریی و ڕه‌شبینیی و گه‌نده‌ڵییدا نقووم بوونه‌؟ بۆیه‌ش به‌ڕاده‌ی په‌رستن (له‌ كاتی مه‌رگیدا به‌ده‌ر ده‌كه‌وێ) خۆشیان ده‌وێ و وه‌ك مه‌سیحێك لێی ده‌ڕوانن؟ (ده‌بێ بزانین ئه‌م خۆشه‌ویستییه‌ ته‌نها خۆشه‌ویستییه‌كی حزبیی نییه‌، به‌ڵكو خۆشه‌ویستییه‌كی جه‌ماوه‌رییشه‌.
واته‌ له‌ ده‌ره‌وه‌ی بزووتنه‌وه‌ی گۆڕانیش خه‌ڵك ئه‌م سه‌ركرده‌یه‌یان خۆشده‌ویست.
له‌ سه‌ره‌تای نه‌وه‌ده‌كانیش هه‌موومان {له ‌نه‌وه‌ی ئێمه} له‌بیرمانه‌، كه‌ ته‌رمی خوالێخۆشبوو مه‌لا مسته‌فا بارزانی بۆ كوردستان هێنرایه‌وه‌، هه‌مان كه‌رنه‌ڤاڵی خۆشه‌ویستی جه‌ماوه‌ر دروست بوو: كه‌رنه‌ڤاڵی خۆڕسكی جه‌ماوه‌ری گه‌ل، نه‌ك هی دروستكراوی حزب.
ڕۆژگارێك بارزانی مه‌سیحی ڕزگاركه‌ری گه‌لی كورد بوو له‌ باشووری كوردستان؛ ئێستاش هه‌ر ئه‌و مه‌رجه‌عی گه‌وره‌ی ڕه‌مزیی پارتییه‌).
به‌هه‌رحاڵ ئایا مه‌رگی نه‌وشێروانیش ده‌بێته‌ مه‌رجه‌ع (مه‌رجه‌عێكی گه‌وره‌ی ڕه‌مزیی) بۆ بزووتنه‌وه‌ی گۆڕان، كه‌ به‌هۆیه‌وه‌ به‌رده‌وامیی و هێز و یه‌كگرتوویی خۆی بپارێزێ؟ دیاره‌ ئه‌مه‌ داهاتوو پێمانی ده‌ڵێ…
من كه‌ كاك نه‌وشیروان كۆچی دوایی كرد، هه‌ر ئه‌و ڕۆژه‌ ئه‌مه‌م له‌ په‌یگی فه‌یسبووكی خۆمدا نووسی:
((هه‌موو پیاوێكی سیاسی مه‌زن به‌وه‌ به‌ده‌رده‌كه‌وێ، كه‌ دز و گه‌نده‌ڵ نه‌بووبێ؛ به‌ڕێز نه‌وشێروان – یش یه‌كێك بوو له‌م سه‌ركرده‌ سیاسییانه‌.
به‌ڵێ ئه‌و له‌ ڕابردوودا هه‌ڵه‌ی (تاوانی) كردووه‌، به‌ڵام دانی به‌م تاوان و هه‌ڵانه‌یدا ناوه‌؛ واته‌ په‌شیمانه‌ لێیان.
من هه‌رگیز گۆڕان نیم، ڕۆشنبیرێكی بێ لایه‌نم، به‌ڵام هاوسۆزتم ئه‌ی سه‌ركرده‌ی ماندوونه‌ناسی گه‌لێكی به‌شمه‌ینه‌تی خێر له‌خۆ نه‌دیو!
