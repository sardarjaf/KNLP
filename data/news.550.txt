بەپێی راپۆرتێكی نیویۆرك تایمز، ئەمەل كلونی خێزانی ئەكتەری بەناوبانگی هۆڵیود جۆرج كلونی-دەرهێنەر، ئاكتەرو چالاكوانێكی ئەمریكییە، سێ جار خەڵاتی ئاڵتوونی جیهانیی بەدەستهێناوە- بڕیاریداوە ببێتە پارێزەری نادیە موراد‌و داكۆكیكاری سەرسەخت لەبەرامبەر دۆسیەی جینۆسایدی ئێزدییەكان‌و ئەو هەزاران ئافرەتەی كە كراون بە كۆیلە لەلایەن تیرۆریستانی داعشەوە.
نادیە كە رزگاربوویەكی دەستی داعشە بووەبە سیمبولی بەرخۆدان بۆ كچانی ئێزدی، پێشتریش پاڵێوراوبوو بۆ بردنەوەی خەڵاتی نۆبڵ بۆ ئاشتی.
كلونی كە خۆی تایبەتمەندە لەیاسای نێودەوڵەتی‌و یاساكانی مافی مرۆڤ پلانی هەیە بۆ داواكردن لە لێكۆڵەرانی دادگای تاوانی نێودەوڵەتی بۆ بەدەمەوە چوونی كەیسی نادیە مورادو ئێزدییەكان.
لەراپۆرتەكەدا نیویۆرك تایمز بەوردی باس لەكەیسی نادیە موراد دەكات‌و ئەوەدەخاتەڕوو كە ئەو بە تەواوەتی هەستی بە رووخانی دەروونی كردووە لەدوای ئەو دەستدرێژییە سێكسییانەی كە كراونەتە سەری لەلایەن 12 چەكداری داعشەوە.
نادیە موراد باسی تەها، لەدایكبووی 1993، كچە چالاكوانی ئێزدییە كە لەلایەن داعش لە ئابی 2014 ڕفێندرابوو.
لە 5ی كانوونی دووەمی 2016 حكومەتی عیراق نادیەی پاڵاوت بۆ خەڵاتی نۆبڵی ئاشتی، لەدوای ڕزگاربوونی لەدەست داعش، ناوبراو بانگهێشتی ئەنجومەنی ئاسایشی نەتەوە یەكگرتووەكان كرا و لەوێ بارودۆخی ئێزدییەكانی ڕوونكردەوە، هەروەها لەلایەن چەندین كەسایەتی دەوڵەتان و سەرۆك وڵاتان دیداری لەگەڵ كرا.
نادیە مانگی 4ی ئەمساڵ چاوی بە جۆرج كلونی كەوت‌و لە تویتەری خۆی وێنەیەكی خۆی‌و كلونی بڵاوكردەوەو لەسەری نووسی"رێز و سوپاسم بۆ جۆرج كلونی‌و هەموو هەوڵەكانی بۆ دڵنەواییكردنم و هەستكردنی بە كارەساتە مرۆڤانەییەكان".
نادیە ئەوەدەخاتەڕوو لەسەر ئەو كەیسەی سەردانی چەندین كەسایەتی سیاسی جیهانیی كردووە، بەڵام ئەمەل كلونی ئەو كەسە بووە كە متمانەی بۆ گەڕاندۆتەوە، نادەیە وتی"من‌و كلونی پارێزەری دادپەروەری‌و بەردەوامبوونی ئاشتین".
هاوكات ئەمەل كلونی پشتگیری رێكخراوی قازانج نەویستی "یەزدا" دەكات كە یارمەتی كۆمەڵگای ئێزدی داوە لەدوای هێرشەكانی داعش بۆسەر ئێزدییەكان‌و جینۆساید كردنیان لەساڵی 2014، هەروەها جۆرج-ی هاوسەریشی داكۆكیكار‌و پاڵپشتییەكی گەورە بووە بۆ بەجینۆساید ناساندنی كەیسی ئەرمەنەكان.
ئەمەل كلونی ئەوەشدەخاتەڕوو كە ئەوان دەزانن هەزاران كەسی مەدەنی كوژراون‌و ئافرەتیش لەلایەن داعشەوە بەكۆیلەكراون، دەڵێت"شەرەفێكی گەورەیە بۆ من كە ببمە داكۆكیكارێك لەم كەیسەی نادیە موراددا".
