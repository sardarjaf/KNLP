نرخی‌ نه‌وت له‌ بازاڕه‌كانی‌ جیهان له ‌به‌رزبوونه‌وه‌ به‌رده‌وامه‌، دوای‌ ئه‌وه‌ی‌ گه‌وره‌ به‌رهه‌مهێنه‌رانی‌ نه‌وت جه‌ختیانكرده‌وه‌ له‌سه‌ر به‌ستنی‌ كۆبوونه‌وه‌یه‌ك بۆ هه‌ڵپه‌ساردنی‌ ئاستی‌ به‌رهه‌مهێنانی‌ نه‌وت.
ئاژانسی‌ رۆیته‌رز بڵاویكرده‌وه‌، نرخی‌ نه‌وتی‌ خاوی‌ ئه‌مریكی‌ ئه‌مڕۆ 1.12 دۆلار به‌رزبووه‌ته‌وه‌ و گه‌یشتووه‌ته‌ 39.58 دۆلار، ئه‌وه‌ش دوای‌ ئه‌وه‌ی‌ دوێنێ نه‌وتی‌ خاو به‌ڕێژه‌ی‌ %5.8 به‌رزبووه‌وه‌و قه‌ره‌بووی‌ زیانی‌ دوو رۆژی‌ رابردووی‌ كردبووه‌وه‌.
نرخی‌ نه‌وتی‌ برنت-یش 1.07 دۆلار به‌رزبووه‌وه‌و گه‌یشته‌ 41.40 سه‌نت بۆ هه‌ر به‌رمیلێك دوای‌ ئه‌وه‌ی‌ دوێنێ به‌ڕێژه‌ی‌ %4.1 به‌رزبووه‌وه‌.
به‌رزبوونه‌وه‌ی‌ نرخی‌ نه‌وت ده‌گه‌ڕێنرێته‌وه‌ بۆ چه‌ند هۆكارێك كه‌ دیارترینیان كۆبوونه‌وه‌ی‌ چاوه‌ڕوانكراوی‌ وڵاتانی‌ به‌رهه‌مهێنه‌ری‌ نه‌وت و پێشبینی‌ كه‌مبوونه‌وه‌ی‌ به‌رهه‌مهێنانی‌ نه‌وته‌ له‌ ئه‌مریكا.
پێشتر ئاژانسی‌ رۆیته‌رز له‌زاری‌ چه‌ند سه‌رچاوه‌یه‌كه‌وه‌ له‌ رێكخراوی‌ وڵاتانی‌ هه‌نارده‌كه‌ری‌ نه‌وت (ئۆپیك)ه‌وه‌ گواستبوویه‌وه‌، كۆبوونه‌وه‌ی‌ به‌رهه‌مهێنه‌ران به‌سه‌رۆكایه‌تی‌ سعودیه‌و روسیا بۆ تاووتوێكردنی‌ هه‌ڵپه‌ساردنی‌ ئاستی‌ به‌رهه‌مهێنانی‌ نه‌وت له‌ 17ی‌ نیسانی‌ داهاتوو به‌ڕێوه‌ده‌چێت و ئێران به‌شداری‌ تێدا ناكات.
ئه‌و وڵاتانه‌ تاووتوێی دیاریكردنی‌ ئاستی‌ به‌رهه‌مهێنانی‌ نه‌وت ده‌كه‌ن به‌جۆرێك كه‌ له‌ ئاستی‌ مانگی‌ یه‌كه‌می‌ ئه‌مساڵ به‌رزترنه‌بێته‌وه‌.
