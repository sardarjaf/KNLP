فرانسیسکۆ ڕۆمان ئالارکۆن سوارێز (ئیسکۆ) لە 21 ـى نیسانى 1992 لە شارۆچکەى (بینالمەدینە – مەلەگە) کە شارۆچکەیەکى ئەندەلوسیە هاتۆتە دونیاوە و لە هێڵى ناوەند یاری دەکات ، باڵاى 176 سم ، ئیسکۆ هەر لە منداڵیەوە خولیاى تۆپی پێ بووە و لەتەمەنێکى کەمدا توانیویەتى تواناکانى خۆى بدۆزێتەوە و بتوانێت سەرنجى ئەکادیمیاى چەندان یانەى بەناوبانگى ئیسپانى بەلاى خۆیدا ڕا بکێشێت ، ئیسکۆ لە قوتابخانەى ڤالانسیاوە یەکەم کاروانى وەرزشى خۆى دەست پێ کرد و پاش چەندان ساڵ یاری کردن لە ڕیزى ئەکادیمیا و تیمى (ڤالانسیا - B) لە 11ى نۆڤەمبەرى ساڵى 2010 توانى بە درێسێکى نوێوە کە درێسى تیمى یەکەمى یانەى ڤالانسیا بوو خۆى لە نێو یاریگاکان ببینێتەوە ، ئەم یاریەشى لە بەرامبەر (لۆگرۆنێس یو دى) بوو لە جامى شاى ئیسپانیا کە توانى بەشێوەیەکى دیار دەربکەوێت لە نێو یاریگادا و ببێتە جێى سەرنجى یانەکانى دیکە لە گەڵ دەستپێکى کاروانى وەرزشیدا ، ئەویش بە تۆمار کردنى دوو گۆڵ بوو لەو یاریەدا کە سەرەنجام یاریەکەیان بە ئەنجامى 4-1 لە سوودى خۆیان کۆتایى پێ هێنا.
پێش ئەو کاتە بە ماوەى یەک وەرزى تەواو لە قوتابخانەى (ماستێیا)ى شارى ڤالانسیا مابووەوە و لە ماوەى 26 یاریدا تەنها یەک یارى بەشدارى پێ کرابوو وەک یاریزانى سەرەکى ئەمەش واى کرد کە ئاستى ئیسکۆ بەشێوەیەکى بەرچاو داببەزیًت ، بەڵام لێهاتووى خۆى و زوو بانگهێشت کردنى لە لایەن تیمى پلە یەکى یانەى ڤالانسیاوە واى کرد کە ئیسکۆ ببێتە ئەستێرەیەکى پرشنگدار لە تەمەنێکى کەمدا.
ئیسکۆ یەکەم یاریى فەرمى خۆى لە لالیگادا کە وەک بانگهێشتکراوێکى پلە دووانى ڤالانسیا لەلایەن ڕاهێنەرەوە بانگهێشت کرابوو لە 14ى نۆڤەمبەرى2009دا ئەنجامدا کە بۆ ماوەى 20 خولەک بەشدار بوو لە یارى نێوان یانەکەى (ڤالانسیا)و یانەى خیتافى ، سەرەنجام یاریەکەیان بە ئەنجامى 2 گۆڵى بێ وەڵام کۆتایى پێ هێنا ، وە لەو یاریەشدا لە شوێنى (ئارتز ئادوریز) خرایە نێو کێشمە کێشەکانى یاریگاوە.
لە ناوەڕاستى مانگى تەمموزى ساڵى 2011دا و پاش یارمەتى دانى تیمى (ڤالانسیا B) بۆ گەڕانەوەى بۆ پلەى سێیەمى ڕیزبەندى بە تۆمار کردنى 15 گۆڵ ، ئیسکۆ بە گرێبەستێکى 5 ساڵى و بە بڕى تەنها (6ملیۆن یۆرۆ) پەیوەندى بە یانەیەکى ئەندەلوسیەوە کرد کە هاوکات زێدى خۆشى بوو ، ئەویش یانەى (مەلەگا) بوو ، لە یانە نوێیەکەشى ئیسکۆ لە ماوەیەکى کەمدا و لە 21ى نۆڤەمبەرى 2011دا یەکەم گۆڵى خۆى لەگەلڕ یانە نوێیەکەى تۆمار کرد هەر چەندە کە بە شێوەی یەدەگیش پشتى پێ دەبەسترا ، ئەویش لە یارى یانەکەى بەرامبەر یانەى (ڕایسینگ سانتاندێر) کە بە ئەنجامى 3-1 یاریەکەیان لە بەرژەوەندى خۆیان کۆتایى پێ هێنا ، ئەمەش واى کرد کە لە یارى داهاتووى یانەکەى بەرامبەر بە (ڤیاڕیاڵ) بەشدارى پێ بکرێتەوە و لەم یاریەشدا توانیان کوڕانى ئەندەلوس بە هاوکارى ئیسکۆ و هاوڕێیانى یاریەکە بە ئەنجامى 2-1 بە سەرکەوتن کۆتایى پێ بهێنن.
بەم شێوەیە یەکەم وەرزى خۆى لەگەڵ یانەى مەلەگا بەسەر برد بە بەشدارى کردنى لە (32) یارى و تۆمار کردنى (5)گۆڵ لە کاتێکدا کە بە پشتیوانى کوڕانى ئەندەلوس گەشتنە کێبڕکێکانى جامى یانە پاڵەوانەکانى ئەوروپا بۆ یەکەم جار لە مێژووى یانەى مەلەگا.
لە 18ى سێپتەمبەرى 2012ـەدا لە یەکەم یارى مەلەگادا لە یانە پاڵەوانەکاندا ئیسکۆ توانى دوو جار بگاتە سەر گۆڵى یانەى (زینت سانت پیتەرس بۆرگ) و تۆڕى گۆِلیان بۆ دووجار بهەژێنێت و سەرەنجام ئەم یاریەیان بە ئەنجامى 3-0 لە برژەوەندى خۆیان کۆتایى پێ هێنا وە هەر لەم یاریەشدا بووە باشترین یاریزانى یاریەکە و لەم ڕێیەوە ناوبانگێکى ئێجگارى بەرزى پەیدا کرد.
وە پاش ماوەیەکى کەم و لە یاریەکى مەزن و لە 22ى دیسەمبەردا و لەنێو یاریگا و هاندەرانى یانە ئەندەلوسیەکە سەرکردایەتى یانەکەى کرد لە بردنەوەیان بەرامبەر زلهێزترین یانەى خولى ئیسپانى کە (ڕیاڵ مەدرید) بوو توانى بە تۆمار کردنى گۆڵێک ئەنجامى یاریەکە یەکلایى بکاتەوە بۆ خۆیان و بە ئەنجامى 3-2 یاریەکە لە بەرژەوەندى مەلەگا بە کۆتا هات و توانى ڕێچکەى 29ساڵەى ئەم ڕووبەڕوو بونەوەىە بشکێنێت کە هەمیشە لە بەرژەوەندى ڕیاڵ مەدرید یان یەکسان بوون کۆتایى دەهات.
وە هەر لەو مانگەدا بووە خاوەن نازناوە (کوڕى زێڕینGolden Boy) و توانى بە ماوەیەکى کەم وەپێش هەردوو یاریزانى لاو (ستیڤان شەعراوى) و (کۆرتوا)ى گۆڵچى یانەى ئەتلەتیکۆ مەردید بکەوێت.
لەم ڕێگەیە ئیسکۆ توانى بە ماوەیەکى کەم خۆى بکاتە کەسایەتیەکى دیار نەک هەر لە لالیگا بەڵکوو لە خولى یانە پاڵەوانەکانیشدا و بووە جێى سەرنجى چەند یانەیەکى زۆر بەهێزى ئەوروپی.
لە 17ى تەمموزى 2013دا و لەپاش چەند جار دووبارە کردنەوەى بۆندەکەى و بەرز کرنەوەى نرخەکەى لەلایەن ئیدارەى یانەکەوە ،سەرەنجام ئیسکۆ کەوتە داوى گرێبەستى شاهانەییەکان ، ئەمە پاش ئەوەى ڕاهێنەرى پێشووى کە (مانوێڵ پلیگرینى) بوو واى چاوەڕێ دەکرد کە ئیسکۆ بە بەرگى مان سیتیەوە ببینێت ، بەڵام بەزەبرى پارە ئیسکۆیان گەڕاندەوە نێو یاریگاى سانتیاگۆ بێرنابیۆ ئەویش پاش قبوڵ کردنى بۆندێکى (30 ملیۆن یۆرۆ)یى لەلایەن فلۆرێنتینۆ پێرێزەوە ، لەگەڵ ئاشنا بوونى بە مەدریدیەکان ، ئیسکۆ لەلایەن هەڵبژاردەى ئیسپانیاى خوار تەمەن 21ساڵ بانگێشت کرایەوە ، بەڵام فلۆرێنتینۆ پێرێز جەختى لەسەر ئەوە کردەوە کە تاکوو پشکنینە پزیشکیەکانى لە شاهانە کۆتایى نەیەت ڕوو نەکاتە وڵاتى تورکیا ، لەهەمان کاتدا ئیسکۆ بووە یەکەم خواستى ڕاهێنەرى نوێى شاهانە (کارلۆ ئەنچیلۆتى)کە زۆر بە گرنگیەوە باسى لە تواناکانى ئەم گەنججە سەر سوڕ هێنەرە دەکرد.
بە دڵنیایەوە دەبێت گەنجێکى لەم شێوەیە هەر چاوەڕێى گەورەتری لێ بکرێت ، ئیسکۆ لەگەڵ یانەى شاهانەش لە 18ى ئۆگەستى 2013دا توانى یانەى مێرێنگى بکاتە خاوەن سەرکەوتنێکى زەحمەت لە بەرامبەر یانەى (ڕیاڵ بیتیس)ـدا ئەویش پاش درووست کردنى ئەسیستێک و تۆمارکردنى گۆڵێک لەو یاریەدا وە بەردەوامبوو لەسەر ئەو ئاستە و لەیارى داهاتووى مێرێنگى لەبەرامبەر یانى (ئەتلەتیکۆ بلباو) توانى بەشێوازێکى نایاب دەربکەوێت ببێتە جێى ڕەزامەندى کارلۆ و زیزۆ ئەویش بە تۆمار کردنى دوو گۆڵ لەو یانەیە کە سەرەنجام یاریەکە بە ئەنجامى (3-1) کۆتای پێ هات.ئیسکۆ بەردەوام بوو لە ئاشنا بوون بە ڕیکۆردەکان و توانى لە دەستپێکى یاریەکانى یانەکەى لە خولى یانە پاڵەوانەکان یەکەم گۆڵى خۆى و یەکەم گۆڵى یانەکەى تۆمار بکات ، ئەمەو چەندان دەرکەوتنى دیکە لە یاریەکانى بەرامبەر (ئەلمێریا) و (ئۆساسۆنا) و چەندانى تۆ...
لە ساڵى 2009 ئیسکۆ بەشدار بوو لە مۆندیالى لاوانى خوار تەمەن 17ساڵ لەگەڵ هەڵبژاردەى وڵاتەکەى و توانى 3 گۆڵ تۆمار بکات و هەڵبژاردەکەى لە ڕیزبەندى سێیەم جێگیر بکات ، وە لە ساڵى 2011 بەرپرسیارێتى وڵاتەکەى گرتە ئەستۆ و لە مۆندیالى خوار تەمەن 20 ساڵان لەگەڵ هەڵبژاردەى وڵاتەکەى ڕووى کردە وڵاتى کۆڵۆمبیا و توانى تا قۆناغى (8)ـى یەک گۆڵ تۆمار بکات ، وە بێ لەوەش لەگەڵ هەڵبژاردەى خوار تەمەن (23 ساڵان) بەشدارى پێ کرا لە دوو یارى دۆستانەدا لە دژى هەردوو هەڵبژاردەى (سڕبیا) و (کۆریاى باشوور) بەڵام نەیتوانى هیچ ئەنجامێکى دیارى هەبێت لەم دوو یاریەدا ، لە 6ى فێبروەرى2013دا بۆیەکەم جار لە پێکهاتەدا بینرا کە 30 خولەکى کۆتایى بەشدارى یاریەکەى پێکرا دژى هەڵبژاردەى (ئۆرۆگواى) لە شارى (دەوحەى پایتەختى قەتەر) وە هەر لەو ساڵەشدا بەشدارى لە (یۆرۆى وڵاتانى ئەوروپى خوار تەمەن 21 ساڵان) کرد لە وڵاتى ئیسرائیل...
