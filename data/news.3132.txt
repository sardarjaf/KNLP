ئامانجی رزگاركردنی مه‌نبه‌ج، بڕینی ده‌ستڕاگه‌یشتنی چه‌كدارانی نوێیه‌ بۆ ناو داعش له‌خاكی سوریا به‌درێژایی سنوری توركیا، كه‌ له‌مێژه‌ داعش ئه‌و شارۆچكه‌یه‌ی وه‌ك بنكه‌یه‌ك بۆ هاتوچۆكردنی چه‌كدارانی بیانی له‌ئه‌وروپاوه‌ بۆ سوریاو به‌پێچه‌وانه‌وه‌ به‌كارهێناوه‌.
به‌رپرسانی ئه‌مریكی پێشتر ئاشكرایانكردبوو، عه‌ره‌به‌كانی سوریا به‌شێوه‌یه‌كی فراوان له‌ ئۆپه‌راسیۆنه‌كه‌دا به‌شداری ده‌كه‌ن‌و یه‌كینه‌كانی پاراستنی گه‌ل (یه‌په‌گه‌)، ته‌نیا پێنج یه‌ك یان شه‌ش یه‌كی سه‌رجه‌م هێزه‌كانی به‌شداربووی ئۆپه‌راسیۆنه‌كه‌ پێكده‌هێنن‌.
هه‌روه‌ها ئه‌وه‌شیان خستبووه‌ڕوو كه‌ به‌پێی پلانی ئۆپه‌راسیۆنه‌كه‌، یه‌په‌گه‌ ته‌نیا یارمه‌تیده‌رده‌بێت له‌ پاككردنه‌وه‌ی ناوچه‌كانی ده‌وروپشتی منبج، دوای وه‌ده‌رنانی داعش له‌شارۆچكه‌كه‌ یه‌په‌گه‌ نامێننه‌وه‌.
ئۆپه‌راسیۆنی مه‌نبه‌ج، هاوكات بوو له‌گه‌ڵ به‌رده‌وامی‌ هێرشی هێزه‌كانی سوریای دیموكرات به‌پشتیوانی ئه‌مریكا به‌ره‌و شاری ره‌ققه‌ی پایته‌ختی داعش له‌سوریا، كه‌ یه‌په‌گه‌ رۆڵی‌ سه‌ره‌كییان تێیدا هه‌یه‌.
له‌ئۆپه‌راسیۆنی‌ مه‌نبه‌ج، ژماره‌یه‌كی كه‌می هێزی ئۆپه‌راسیۆنه‌ تایبه‌ته‌كانی ئه‌مریكا وه‌كو راوێژكار پشتیوانی هێرشه‌ زه‌مینییه‌كه‌ ده‌كه‌ن، به‌ڵام دوور له‌به‌ره‌كانی پێشه‌وه‌ ده‌مێننه‌وه‌و له‌شه‌ڕی راسته‌وخۆدا دژی‌ چه‌كدارانی داعش به‌شداری ناكه‌ن.
ئه‌وه‌ش دوای ئه‌وه‌دێت كه‌ باراك ئۆباما، سه‌رۆكی ئه‌مریكا بریاریدا به‌ بڵاوه‌پێكردنی نزیكه‌ی 300 سه‌ربازی هێزی ئۆپه‌راسیۆنه‌ تایبه‌ته‌كانی وڵاته‌كه‌ی له‌چه‌ند شوێنێكی نهێنی ناو سوریا، تاوه‌كو هه‌ماهه‌نگی له‌گه‌ڵ هێزه‌ لۆكاڵییه‌كانی سوریا بكه‌ن له‌شه‌ڕی دژی داعشدا.
توركیا بیرۆكه‌ی كۆنتڕۆڵكردنی مه‌نبج له‌لایه‌ن یه‌په‌گه‌وه‌ ره‌تده‌كاته‌وه‌، ئه‌وه‌ش له‌كاتێكدایه‌ له‌مێژه‌ یه‌په‌گه‌ كۆنتڕۆڵی ناوچه‌یه‌كی سنوریی له‌گه‌ڵ توركیا كردووه‌ به‌درێژایی 400 كیلۆمه‌تر.
شارۆچكه‌ی مه‌نبه‌ج سه‌ر به‌ پارێزگای حه‌له‌ب دووه‌م گه‌وره‌ترین شارۆچكه‌ی سوریایه‌و له‌سه‌ر رێگای نێوده‌وڵه‌تییه‌ كه‌ شاری حه‌له‌ب‌و كانتۆنی كۆبانی و پارێزگای ره‌ققه‌و حه‌سه‌كه‌ پێكه‌وه‌ ده‌به‌ستێته‌وه‌و ده‌گاته‌ سنوری عیراق و هه‌رێمی كوردستانیش.
مه‌نبه‌ج ده‌كه‌وێته‌وه‌ رۆژئاوای چه‌می فورات‌و باشوری شاری جرابلس‌و باكوری رۆژئاوای ره‌ققه‌و به‌ رزگاركردنی ئه‌و شاره‌ له‌ژێر ده‌ستی داعش، په‌یوه‌ندی نێوان شاری ره‌ققه‌و ناوچه‌كانی جرابلس‌و مارع ده‌بڕدرێت كه‌ ده‌كه‌ونه‌ سه‌ر سنوری توركیاو له‌ژێر ده‌ستی داعشدان، هاوكات  رزگاركردنی شاری ته‌بقه‌و به‌نداوی فورات ئاسانتر ده‌كات.
