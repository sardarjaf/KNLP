لەم بەشەدا ، زۆر بە کورتی باس لە ( مێژووی ئەدەبی منداڵانی کورد ) دەکەین .
بەڵام لەگەڵ ئەم هەموو هەوڵە گڵاوانەیاندا ، نەیان تووانیوە منداڵانی کوردمان لە خشتە بەرن .. نەیان توانیوە هەستی قووڵی کوردایەتی و ، سۆز و پەرۆش و خۆشەویستی و ئینتیمابوون بۆ کوردستان لە دڵی منداڵانی کوردماندا دەربکەن .. نەیان توانیوە بەر لە خەبات و کۆڵنەدان و پێداگرتن و خۆڕاگریمان بگرن و ، بێ هیوامان بکەن .
ئێمە لەژێر بۆردوومانی فڕۆکە و تۆپ و تانکدا ، لە ناو ئەشکەوت و لە پەنای شاخە سەرکەشەکانی کوردستاندا ، لەشۆڕشدا بووین و ، بە دەستێکمان چەکمان هەڵگرتبوو ، سەرسەختانە بەرگریمان لە کوردستان دەکرد و .. بە دەستەکەی کەشمان پێنووس و کتێبمان هەڵگرتبوو .. بە زمانی شیرینی کوردیمان ، منداڵانی کوردمان فێری نووسین و خوێندنەوە و زانیاریی گشتی دەکرد .. بە کوردایەتی و کوردستان پەروەری گوشیانمان کردوون .. رۆژانەش پێکەوە سروودی ( ئەی رەقیب ) مان دەچڕی .
لە شاخیشدا ، بایەخمان بە ئەدەب و هونەری منداڵانی کورد دەدا .. گۆڤاری منداڵانمان دەردەکرد و ، منداڵانی کوردمان شانۆگەرییان پێشکەش دەکرد .. ئەم قسانە پەیامێکە بۆ داگیرکەرانی کوردستان ، تا ئەوە بزانن کە خەیاڵیان خاوە ، کە بتوانن خولانەوەی بۆ پێشەوەچوونی رەوڕەوەی کوردایەتی و کوردستان پەروەریمان بوەستێنن .
لەگەڵ ئەو هەموو نەهامەتییانەی کە بەسەر گەلی کوردماندا هاتوون ، لەگەڵ ئەو بێ نازییەی منداڵانی کوردمانی تێدان .. دەتوانم ئەوە بڵێم کە لە رووی زیرەکی و بلێمەتی و دانایی و هزر و بەهرە و زەینتیژییەوە ، منداڵانی کوردمان ، لە منداڵانی گەلانی تری جیهان ئەگەر زیاتر نەبن ئەوا کەمتر نین .. ئێمە نابێت ئەدەبی منداڵانی کورد ، لەگەڵ ئەدەبی منداڵانی ئەو گەلانەدا بەراورد بکەین کە چەندین ساڵە ئازادن و ، خاوەنی بڕیار و دەسەڵات و دەوڵەتی خۆیانن .
مێژووی سەرهەڵدانی ئەدەبی منداڵانی کورد ، دەگەڕێتەوە بۆ بوونی کورد لەسەر خاکی کوردستانی پیرۆزدا .. رەگ و ریشەی لە ئەفسانە و داستان و لە حیکایەت و چیرۆکە ئەندێشەیی و میللییەکاندا هەیە .. کورد خاوەنی بە سەدان ئەفسانە و داستان و چیرۆک و حیکایەت و مەتەڵ و ، خاوەنی بە هەزاران بەیت و بالۆرە و گۆرانیی فۆلکلۆرییە .. ئەم ئەفسانە و داستان و چیرۆکانەش ، دایکان و باپیران و داپیران ، لە گوێی کوانگ و ئاگرداندا ، بە تایبەتیش لە شەوارەکانی شەوانی درێژی زستاندا ، بۆ جگەرگۆشەکانیان گێراونەتەوە .. نەوە لە دوای نەوەشمان دەماودەم بە زاری بۆ یەکتریان گێڕاونەتەوە .. هەندێ لەو داستان و مەتەڵ و چیرۆکە ئەندێشەیی و ئەفسانەییانەمان ، تا ئەمڕۆش منداڵانی کوردمان ، تام و چێژێکی زۆریان لێ وەردەگرن .. بۆ نموونە : 
( تیتلە و بیبلە ، مریشکە قوندە و مام هۆمەر ، دەنکەهەنارە ، ئەژدیها و کوڕە ئازاکە ، قەڵای دمدم ، دوانگزە سوارەی مەریوان ، مشکە خان دەچێت بۆ شاری شووکردن ، پیرێژنی جادووکەر و چەرخ و فەلەک ، گۆڕنەتەڵە ، سیمرخ ، بەختیار و بەدبەخت ، پاڵەوانی بازیبەند لە قۆڵ ، ... هتد ) 
زۆربەی کەڵەنووسەرانی جیهانی لە ئەدەبی منداڵاندا ، وەکو سەرچاوەیەکی گرنگ سوودیان لە ئەفسانە و لە داستان و لە چیرۆکە خەیاڵی و فۆلکلۆرییەکانی گەلەکانیان وەرگرتوون و ، ئیلهامی پێ بەخشیون و ، کردوویانن بە هەوێنی چیرۆک و شیعر و شانۆگەرییەکانیان .. لەوانەش : هانز ئەندەرسن کریستیان ، برایانی گریم ، لافۆنتین ، زەکەریا تامر ، لەتیف هەڵمەت ، ... هتد ..  
لای لایە و گۆرانیی دایکان بۆ کۆرپەکانیان ، بەشێکی گرنگن لە ئەدەبی منداڵانی کورد .. دایکانی دڵسۆز و میهرەبانی کوردمان ، لەگەڵ راژەنینی لانکی ساواکانیاندا .. لەگەڵ زڕەزڕی موتومووروو و پۆیلە و زەرتکە و پەتکەی هەڵواسراوی قەد کەمەری لانک و بێشکەکانی ساواکانیاندا .. لەگەڵ خڕوهۆڕی بازنگەکانی قۆڵە ناسکەکانیاندا .. لەگەڵ زرینگەی پلپلەی خڕخاڵی پێیە قنجەکانیاندا .. بە لای لایەی شیرین و بە گۆرانی خۆش بە لاواندنەوە ی پڕ لە سۆز ، بە سەدا و سۆزێکی خۆشتر لە خۆشترین موزیک و ئاواز بەیتی کوردی و گۆرگانە شەوێیان بۆ دەڵێن .. گوزارشت لە سۆز و لە خۆشەویستییان  بۆ جگەرگۆشەکانیان دەکەن .. هەر بە لای لایە ژیریان دەکەنەوە و ، بە خۆشییەوە دەیانکەنە خەو .. بە هەموو شێوە زارەکانی زمانی کوردی و ، لە هەموو ناوچەکانی کوردستانی بەریندا ، بە سەدان لای لایە و بەیت و کۆپلە هۆنراوەی فۆلکلۆری و شیعری ناسکی تازەشمان هەن .. کە بەسەر زاری دایکانەوەن یا دایکان خۆیان دایان دەنێن و بە ئاوزەوە بۆ منداڵەکانیان دەیان ڵێن .. گەلی کوردمان ، لە ریزبەندیی هەرە پێشەوەی گەلە دەوڵەمەندەکانی جیهاندایە لە بواری لای لایە و گۆرانی بۆ مندڵان .. هەندێ لەم لای لایانەمان نیشتمانین ، یا توانج و تانە و پەلاری سیاسین .. ئەم دێڕانە  چەند نموونەیەکن ، لە لای لایە و گورگانە شەوێی کوردیمان  بۆ منداڵان : 
چەندین گۆرانیی فۆلکلۆریشمان بۆ منداڵان هەن ، کە منداڵانی کوردمان بە تاک یا بە کۆمەڵ ، لەگەڵ یاری کردندا بە ئاوازەوە دەیان ڵێن .. ئەمانەش چەند نموونەیەکی ئەو گۆرانییە فۆلکلۆرییانەمانن : 
لە شەوانی جەژنی نەورۆزیشدا ، بە تایبەتیش لە رۆژهەڵاتی کوردستاندا ، منداڵان بە کۆمەڵ دەگەڕێن و ، لە دەرگای ماڵان دەدەن و ، داوای نەورۆزانە و شیرینی دەکەن :
ئەمانە و بە دەیان دێر و کۆپلە هۆنراوە و گۆرانیی منداڵانمان هەن ، کە بە ئاوازەوە بوونەتە  وێردی سەر زمانی منداڵانی کوردمان .. بە دڵنیاییشەوە ، لە لای دایکانی کوردیشمان ، بە دەیان دێڕ و بەیتی لای لایە و ، گورگانە شەوێ و ، کەمتیاری سمپان و ، چەندین گۆرانیی رەسەنی خۆشی کوردیمان بۆ منداڵان هەن .. پێویستە کۆبکرێنەوە و بخرێنە بەر باس و شیکردنەوە و لێکۆڵينەوە .. پێش ئەوەی لە یاد بچنەوە ، چونکە لای لایە بەشێکی گرنگە لە ئەدەبی منداڵان و لە فۆلکلۆر و لە کەلەپووری گەلەکەمان .
ئەدەبی منداڵانی کورد ، لە قۆناغی نوێدا ، لەم شێوە مۆدێرنەی ئێستادا ، ئەدەبێکی تازەیە لە ئەدەبی کوردیماندا ، لە قۆناغی تاقیکردنەوە و دەق گرتندایە ، لە دەستپێکی رێگادایە و بەرەو پێشەوە هەنگاو دەنێت .. ئەگەرچی لە رووی چەندێتی و چۆنێتیەوە بێ بەرنامە و بێ پلانە و بە شێوەیەکی کارناسی نییە .. تا ئێستا رەخنەگرمان لە بواری ئەدەبی منداڵانی کورد دا  نییە ، گەر هەشبن زۆر کەمن و ، رەخنەگرانێکی ئەکادیمی و پیشەیی و پسپۆر نیین .. ئەو کتێب و کتێبۆکانەی کە وەکو لێکۆڵێنەوە لە بارەی ئەدەبی منداڵانی کوردەوە چاپکراون .. لە پەنجەکانی دەستەکانمان تێ ناپەڕن ، زۆریشیان تەنها گوزارشت لە را و بۆچوونی خودی نووسەر دەکەن .. ئەمڕۆ پێویستیمان بە نووسەرانی ئەکادیمی و رەخنەگرانی شارەزای بۆاری بەشەکانی ئەدەبی منداڵان هەیە .. پێویستە نووسینەکانیشمان بۆ منداڵانی کورد ( هۆنراوە ، چیرۆک ، شانۆگەری ، پەخشان ، ...) بەپێی پێوەر و بنەما و پرانسیپ و خواست و خولیای منداڵانی کورد و ، ئینتیمابوون بۆ کوردستان و بۆ مرۆڤایەتی بن .. پێویستە لە ئەدەبی ئامۆژگاری تەڵقین ئاسایی و لە پەروەردەی کلیشەدار و رێنمایی وشک و سنوورداری داب و نەریتە نەشیاوەکانی سەردەمیانە و جیهانگیری لابدەین ..  چونکە لە ئەمڕۆدا تەکنۆلۆژیای نوێ داهێنانی سەیر و سەمەرە هێناوەتە کایەوە .. هزر و بیر و هۆشی منداڵانیش گەشتر و فراوانتر بوونە .. بێگومان نە منداڵانی ئەمڕۆمان وەکو دوێنێن نە خواست و پێویستییەکانیشیان هەمان پێویستی و خواست و هیوای نەوەی پێش خۆیانن .. منداڵانی ئەمڕۆمان نەوەی تەلەفزیۆنی رەنگاوڕەنگ و ئینتەرنێتن ، چاوکراوەتر و زۆرزاتر و هزر بڵاوترن و هیواخواسترن ، بۆیە پێویستە ئاوڕێکی جیدی لە منداڵان بە گشتی و ، بواری ئەدەبی ئەدەبی منداڵان بە تایبەتی بدەینەوە .. چونکە ئەوانەی تا ئێستا کراون و هەن ، لە ئاستی گرنگی و هەستیاریی رۆڵی منداڵانماندا نین ، ئەوە لەبەرچاو نەگیڕاوە ، کە کوردیلەکانی ئەمڕۆمان نەوەی داهاتوون و ، دەبنە دەسەڵاتدار و بڕیار لە چارەنووسی کورد وکوردستان دەدەن .. کەواتە پێویستە ئەم ئامانجە لەبەرچاو بگرین .. لە پێناوی ئایندەیەکی گەشتر و شیاوتر بۆ کورد و کوردستان .. لە رێی رۆشنبیری و ئەدەبی منداڵانەوە ، کوردیلەکانمان بە راستی و درووستی گۆش و پەروەردە بکەین .
مێژووی نوێی ئەدەبی منداڵانی کورد ، دەگەڕێتەوە بۆ سەدەی بیستەمی رابردوو ، بە تایبەتیش بۆ نیوەی دووەمی سەدەی رابردوو ..  کۆمەڵێک لە شاعیرە ناسراوەکانی کوردمان،  لە پاڵ نووسینی شیعر بۆ گەورەکان ، منداڵانی کوردیشیان فەرامۆش نەکردوون و ، بە شیعری ناسک و ئاسان ، دڵی منداڵانیشیان خۆش کردووە .. بەڵام تا ئەمڕۆش هەندێ لە شاعیر و نووسەرانی ئێمە ، وا بیر دەکەنەوە  کە نووسین بۆ منداڵان ، پایە و ناوبا گیان دێنێتە خوارەوە .. ئەمانە ناوی هەندێ لە شاعیرە نەمرەکانی کوردن ، کە بە شیعرە ناسک و خۆشەکانیان بۆ منداڵان ، خویان لای منداڵانی کوردمان شیرین کردوون : ( پیرەمێرد ، فایق بێ کەس ، گۆران ، هەژار موکریانی ، زێوەر ، موفتی پێنجوێنی ، جگەرخوێن ، قانیع ، کامەران موکری ، نەجمەدین مەلا ، یونس دڵدار ، نووری شێخ ساڵح ، کامەران بەدرخان ، عوسمان سەبری ، دڵزار ، تیرێژ ، قەدری جان ، ... هتد ) 
لەبەر نەبوونی سەرچاوەی پێویست لەبەر دەستمدا لەم کاتەدا ، بە باشم زانی پەلە نەکەم و ، پۆلین کردنی قۆناغەکانی مێژووی ئەدەبی منداڵانی کورد بۆ دەرفەتێکی تر دوابخەم ، تا زانیاری بە هەڵە بڵاونەکەمەوە .
کۆنترین کتێبی چاپکراو بۆ منداڵانی کورد ، کتێبی ( نووبەهارا بچووکان ـ نەوبەهاری بچووکان ) ـە ، لە دانانی شاعیری نەمری کورد ( ئەحمەدی خانی : ١٦٥٠ ـ ١٧٠٧) کە لە ساڵی ( ١٦٨٢) دا ، چاپکراوە .. نەوبەهاری بچووکان بریتییە لە فەرهەنگۆکێکی شیعری ، وشەی عەرەبی و ماناکەی بە کوردی ( عەرەبی ـ کوردی ) یە ، کە ئەحمەدی خانی بە شیعرەوە دایناوە .. بۆ ئەو منداڵە کوردانەی کە ئارەزووی فێربوونی زمانی  عەرەبییان هەبووە ، کە زما ی ئایین بووە .
هەر لەم شێوەیەش ، ناوداری کوردمان ( شێخ مارفی نۆدێ : ١٧٥٢ـ ١٨٣٧) ، لە سلێمانی فەرهەنگۆکێکی شیعری ( کوردی ـ عەرەبی ) بە ناوی ( ئەحمەدی ) یەوە ، بۆ ( کاک شێخ ئەحمەد ـ سلێمانی ) ی کوڕی دادەنێت تا فێری زمانی عەرەبی ببێت .. ئەم کتێبە جاران فەقێکان لە مزگەوتەکاندا دەیان خوێند .. هەروەها شەهیدی نەمرمان مامۆستا ( شاکیر فەتاح : ١٩١٤ ـ  ١٩٨٨) فەرهەنگۆکە شیعرێکی بۆ مندانی کورد داناوە ( ئینگلیزی ـ کوردی ) .. ئێستاش چەند فەرهەنگۆکێکی تری فێرکردن بۆ مندڵان دانراون و چاپکراون ، کە وشەی کوردی و وشەی زمانەکانی تریان لەخۆ گرتووە .
( نەوبەهاری بچووکان ) و ( ئەحمەدی ) .. لە چەندین شاری کوردستان و دەرەوەدا ، دووبارە و دەبارە جوانتر چاپکراونەتەوە  .. دوو کتێبی شیعری فێرکردنن بۆ منداڵانی کورد .. بەشێکن لە ئەدەبی منداڵانی کورد و لە کەلەپووری گەلەکەمان .
زوریش لە شاعیرانی کورد و جیهانی ، لە کۆن و لە ئەمڕۆشدا .. شیعری زانیاری و فێرکردنیان بۆ منداڵان نووسیوە .
مامۆستای کۆچکردوو ( عەبدولواحید نووری ) ش کتێبێکی بە ناوی ( پیرۆزی مناڵ ) لە ساڵی ( ١٩٤٠) دا ، لە چاپخانەی ( ژین) لە سلێمانی چاپ کردووە .. بە کوردییەکی جوان دایڕشتووە .. بابەتی کتێبەکەش دەربارەی منداڵانە .
بزووتنەوەی ئەدەبی هاوچەرخی منداڵانی کورد لە باشووری کوردستاندا ، لە ساڵانی  شەستەکانی سەدەی بیستەمدا ، بەرەو پێشەوە هەنگاوی نا و خۆی سەلماند .. هەر لە ساڵانی حەفتاکانی سەدەی رابردوودا ، دەتوانین ئەوە بڵێین کە قۆناغی زێڕینی ئەدەبی نوێی منداڵانی کورد سەری هەڵدا و ، کۆمەڵێک لە نووسەر و شاعیر و شانۆنووس و هۆنەرمەندی وێنەکێشی بە توانی بواری منداڵان ، خویان بە نووسینی ئەدەبی منداڵان و وێنەی منداڵان و شانۆی منداڵانەوە سەرقاڵ کرد .. شوێن پەنجەیان ، لە لەدایک بوونی ئەم بزووتنەوەیەدا دیارە .. لە دوای راپەڕینە مەزنەکەی ساڵی ( ١٩٩١) کەوە ، تا ئەمڕۆ ، ئەدەبی منداڵانی کورد ، وەکو بوارێکی ئەدەبی سەربەخۆ و گرنگ و هەستیار .. بایەخێکی زیاتری پێدرا و ، نووسەرانی باشیش هاتوونەتە کایەوە .. چەندین کتێب و گۆڤاری منداڵان ، دیزایین رەنگاوڕەنگی جوان چاپکران و چاپ دەکرێن .. ئەمەو دامەزراندنی بەڕیوەبەرێتی رۆشنبیری منداڵان ـ سەربە وەزارەتی رۆشنبیری و لاوان و، خانەی رۆشنبیریی منداڵان ، ماوەی منداڵان لە هەندێ لە تەلەفزیۆنییە لۆکاڵییەکان و سەتەلایتەکانی کوردستاندا .. بوون بە هاندەر بۆ نووسەرانی ئەم بوارە .. ئەگەرچی هێشتا پشتگیری و هاندان و یارمەتیدانی نووسەرانی ئەدەبی منداڵان وەکو پێویست نین و ، هاوکاری مادی ناکرێن بۆ چاپکردنی نووسینەکانیان .. بەڵام من گەشبینم کە ئەم بزووتنەوەیە هەر بەرەو پێشەوە هەنگاو دەنێت .. تابێت هەموو بەشەکانی رۆشنبیری و ئەدەبی منداڵانی کورد لە رووی چۆنی و چەندایەتییەوە زیاتر و زیاتر گەشەدەکات و رەسەنایەتی خۆی دەسەلمێنێت .
لێرەدا دەمەوێت ناوی ئەو شاعیر و نووسەرانەی باشووری کوردستان بهێنم ، کە لە بواری ئەدەبی منداڵاندا ، بەرهەمی چاپکراویان پێشکەش بە منداڵانی کوردمان کردوون ( هۆنراوە ، چیرۆک ، شانۆنامە ، ئۆپەرێت ، ... هتد ) ، هەندێکیان کۆچی دواییان کردووە و ، زۆربەشیان لە ژیاندان و بەردەوامن لە نووسین بۆ منداڵان .. ناوەکان : 
لە دوای باشووری کوردستان ، کۆمەڵێک شاعیر و چیرۆکنووس و شانۆنووسی بەتوانا و ناسراوی بواری ئەدەبی منداڵانمان ، لە رۆژهەڵاتی کوردستاندا بایەخیان بەم بوارە دا .. کە هەندێکیان بە زمانی کوردی و فارسی بۆ منداڵان دەنووسن .. لەوانەش : 
ئەوەی جێی سەرنج راکێش و مایەی خۆشی و شادیمانە ، لە نێو نووسەرانی ئەدەبی منداڵان لە رۆژهەڵاتی کوردستاندا ، رێژەیەکی باش لە خوشکانی نووسەرمان هەن .. بۆ نموونە ئەم چیرۆکە شیعرە ( ماـسی خانم ) لە نووسینی (عەلیڕەزا محەمەدیان) ـە: 
بە پێویستم دەزانم کە زۆر بە کورتی ، ئامەژە بە خزمەتی لەبەرچاوی هەندێ لە شاعیر و نووسەرانی ناسراوی گەلەکەمان ، لە بواری ئەدەبی منداڵانی کوردیمان لە هەر چوار پارچەی کوردستانی شیرینمان بکەم : 
(*) فەرەیدوون عەلی ئەمین : شاعیر و چیرۆکنووسێکی زۆر بە توانا و شارەزای ئەدەبی منداڵان و ، جیهانی پاکی منداڵان بوو ، تۆژەرێکی پەروەردەیی بوو .. شیعر و چیرۆکەکانی بۆ منداڵان زۆر ناسک و ئاسان و رەوانن ، چەند کتێبێکی بۆ منداڵان بە چاپ گەیاند لەوانەش : ( پیاوە بچکۆلەکە ) ، ( باخچە ) ، ( پاڵەوانی دوارۆژ ـ شیعر)ـە ، کتێبێکی چیرۆکی تری خۆشی هەبوو کە گۆڕیبووی بۆ سەر زمانی کوردی ، بەداخەوە سەرناوی ئەم کتێبەیم لە یاد نەماوە .. کتێبێکیشی هەیە بە ناوی ( دنیای مناڵ و ئەدەبی مناڵ ) ، لێکۆڵینەوەیە لە ئەددبی منداڵانی کورد ، ئەم کتێبەیەم بۆ پەیدا نەکرا تا بزانم مامۆستا فەرەیدوون لەم رووە چی نووسیوە ، مامۆستا فەرەیدوون عەلی زۆر زیاتری پێ مابوو ، بەڵام مەرگ بواری نەدا ، تا ئەوەی پێی مابوو پێشکەشی منداڵانی بکات.
(*) عومەر عەبدولرەحیم : مامۆستا عومەر عەبدولڕەحیم ، توانایەکی باڵای هەبوو لە نووسینی شیعر و چیرۆک و شانۆگەری و ئۆپەرێت بۆ منداڵان .. چەند شانۆگەرییەکی جوانی بۆ منداڵان نووسیوە ، لە چاپکراوەکانی مامۆستا عومەر عەبدولڕەحیم : 
( پاڵەوانی دوارۆژ : ١٩٥٨) کۆمەڵە شیعرێکە بۆ منداڵان لەگەڵ مامۆستا فەرەیدوون عەلی ئەمین پێکەوە دایان ناوە .. ( شانۆگەری منداڵ ـ حەوت تێکستی شانۆییە ) ـ لە سلێمانی ـ ١٩٧٢ چاپکراوە .. کە بە یەکەمین کتێبی دەقی شانۆگەریی چاپکراو بۆ منداڵان دادەنرێت .. ( کچ و قوتابخانە ) لە ساڵی ( ١٩٥٦) لە سلێمانی چاپی کردووە .. چەندین شانۆگەریی تریشی بۆ منداڵان نووسیوە.
(*) عەلی عەبدوڵڵا شەونم ( ع.
شەونم ) ، یەکێکە لەو مامۆستا دڵسۆزانەی ، کە ماوەیەکی زۆرە سەرقاڵی نووسینی شیعرە بۆ منداڵان .. تا ئێستا چەند کتێبێکی شیعری بۆ منداڵان چاپ کردووە ، شیعرەکانی بوونەتە ویردی سەر زمانی منداڵانی کورد .. بۆ نموونە شیعری ( بەبە بەبە بچکۆلە ـــ مەگری مەگری بەرخۆلە) ، ع .
شەونم خاوەنی سروودی ( جەژنە جەژنی کوردستانە ، جەژنی نەورۆزە  ... ) یە .
مامۆستا شەونم ( خەڵاتی ئیبراهیم ئەحمەد ) یان پێ بەخشی .
(*) کاکەی فەلاح ( حەمە حەمە ئەمین قادر : ١٩٢٨ـ  ١٩٩٠) مامۆستا کاکەی فەلاح نۆۆسەرێکی هەڵکەوتووی بواری ئەدەبی منداڵان بوو ، چەندین شیعری ناسک و شیرینی بۆ منداڵانی کورد نووسیوە و ، لە چەند بەرگێکدا چاپی کردوون ، چەند چیرۆکە شیعر و ئۆپەرێتێکی بۆ منداڵان نووسیوە ، ئەمە ناوی هەندێ لە چاپکراوەکانین : 
( جگەرگۆشەکان ) ، ( چۆلەکەی پاساری ـ ١٩٨٣)  ، ( سروود ) ، ( ئۆپەرێتی قوتابخانە ) و چەندین بەرهەمی تر .. مامۆستا کاکەی فەلاح خاوەنی شیعری : ( شەش پەپوولەکەی گۆشەی باخەکەم ... هەر بۆ ئێوەیە ئاخ و داخەکەم ) کە هونەرمەندی كۆچکردوو خاتوو ( مەرزییە فەریقی ) کردوویە بە گۆرانی و ، لە تەلەفزیۆندا تۆماری کردووە.
( نووسەر ئەم بابەتە : من پەیوەندییەکی باشم لەگەڵ مامۆستا کاکەی فەلاح دا هەبوو .. کە شیعرێکی تازەی بۆ منداڵان بنووسیایە ، بۆ بەرنامەی ـ جیهانی منداڵان ـ ی دەنارد ، لە تەلەفزیۆنی کەرکوک ، کە من ئەم بەرنامەیەم بۆ ماوەی دە ساڵ ئامادە دەکرد .. چەندین جاریش لە چاپخانەکەیدا ـ چاپخانەی کاکەی فەلاح ـ لە سلێمانی ، پێکەوە دانشتووین و باسی شیعری منداڵانی بو دەکردم ، لە چلەی ماتەمینیشیدا ئامادە بووم) 
(*) مامۆستا رەمزی قەزاز : شوێن پەنجەی لە بواری ئەدەب و راگەیاندنی منداڵانی کوردا دیارە و کاڵ نەبۆتەوە ، لە ساڵانی كۆتایی پەنجاکان و سەرەتای شەستەکانی سەدەی رابردوودا ، لە بەشی کوردی ی رادیۆی بەغدا دا ، بەرنامەی ( بەهەشتی منداڵان ) ی ئامادە دەکرد و پێشکەشی دەکرد .. خوالێخۆشبوو دوو کتێبی چیرۆکی چاپکراویشی بۆ منداڵان هەیە : ( گۆڕنەتەڵە ) و ( راستی و ئازایی )  
( نووسەری ئەم بابەتە : من خۆم بە قەرزارباری مامۆستا رەمزی قەزاز دەزانم .. منداڵ بوو لە پۆلی پێنجەم و شەشەمی قوتابخانەی بنەڕەتیدا بووم لە شاری کەرکوک .. هەفتانە چاوەڕێی بەیانیی رۆژی هەینیم دەکرد ، تا گوێ لە بەرنامەکەی مامۆستا رەمزی قەزاز بگرم .. لە رێی ئەم بەرنامەیەوە بوو ، هۆگری خزمەتکردنی جیهانی منداڵان بووم و ، بڕیارم دا ئەگەر بتوانم لە داهاتوودا ، خزمەتی بواری نووسین راگەیاندنی منداڵانی کورد دەکەم ، بۆیە هەرگیز مامۆستا رەمزی قەزاز لەیاد ناکەم ..) 
(*) دایکی سۆلاڤ ( سەبریە نووری قادر ) : یەکێکە لەو ئافرەتە شاعیرە کوردانەی ، کە بە پەنجەکانی دەستمان هەژماردەکرێن  .
دایکی سۆلاڤ رۆڵێکی بەرچاوی لە بواری ئەدەبی منداڵاندا هەیە و ، تا ئێستاش بەردەوامە لەم خزمەتە پیرۆزەیدا ، ئێستا لە شاری ( ئۆپسالە ـ سوێد ) دەژی ـ نووسەر : زوو زوو بە تەلەفۆن قسە دەکەین و شیعرە تازەکانی بۆم دەخوێنێتەوە ـ  من پێشنیاری ئەوەدەکەم کە دایکی سۆلاڤ شایانی ئەوەیە ( خەڵاتی ئیباهیم ئەحمەدی ) ساڵی (٢٠١٤) ی پێ ببەخشن .. دایکی سۆلاف تا ئێستا حەوت کتێبی شیعر و چیرۆکە شیعری بۆ منداڵانی کوردمان چاپکردووەن.. ئەمانەش ناوی شەش لە چاپکراوەکانین : ( بەهەشـتی مـنداڵان ) ، ( سروودی خـۆر ) ، ( زەنگی ژیان ) ، ( قاسپەی کەو ) ، ( داپیرە و مام ڕێوی ) ، ( چەپکێ وەنەوشە )
(*) عومەر عەلی ئەمین : خوالێخۆشبوو مامۆستا عومەر ناودارێکی تری کوردمانە ، بە درێژایی تەمەنی لە بواری شانۆ و ، بواری ئەدەبی منداڵانی کورد و ، پەروەردەی منداڵاندا خزمەتێکی مەزنی کردووە  .. چەند کتێبێکی چیرۆک و چەند شانۆنامەیەکی بۆ منداڵان چاپکردوە .. مامۆستا عومەر عەلی ، باوکی هونەرمەندی گەورەی گەلەکەمان دەرهێنەر و نووسەر و شانۆکار مامۆستا ( گەزیزە) خانە .. کە کاریگەریی باوکی لەسەری هەبوو .. ئەمانە ناوی هەندێ لە بەرهەمە چاپکراوەکانی مامۆستا عومەرە کە پێشکەشی منداڵانی کوردی کردوون : کتێبی ( مام یارمەتی ) چیرۆکێکە بۆ منداڵان ، کتێبی ( دیاری بۆ شانۆی منداڵان ـ سلێمانی ـ ٢٠٠٠) کتێبی ( دیارییەکی تر بۆ شانۆی منداڵ ــ منداڵان ــ سلێمانی ــ ٢٠٠٦)  
(*) لەتیف هەڵمەت : یەکێکە لە کەڵەشاعیر و لە نووسەرە گەورەکانی ئەم سەردەمە ، لە بواری نووسینی شیعر و چیرۆک بۆ منداڵان ، شیعر و چیرۆکەکانی زۆربەیان بە زمانی ناسک و ساکاری منداڵەوە نووسراون و ، بە کوردیەکی پاک و ئاسان و رەوان داڕێژراون ، بێ گرێ و گۆڵن ، ترپە و سەروای شیعرەکانی هێندە ناسک و سووک و شیرینن ، منداڵان بە ئاسانی لەبەریان دەکەن ، بۆیە زۆربەی شیعرەکانی کراون بە گۆرانی و ، بە دەنگی منداڵان دەوترێنەوە ، من لەتیف هەڵمەت ، لە ( هانز کریستیان ئەندەرسن) ی دانیمارکی و ( زەکەریا تـامر ) ی عەرەب و ( کـرالچـیف) ی بولگاری و ( لافۆنتین ) ی فەرەنسی ، بە کەمتر نازانم .. لەتیف هەڵمەت تا ئێستا دوانگزە کتێبی شیعر و چیرۆکی بۆ منداڵان چاپ کردوون .
( خەڵاتی ئیبراهیم ئەحمەد ) یان پێ بەخشی .. ناوی هەندێ لە کتێبەکانێتی بۆ منداڵان : ( جوانــترین دێ ) ، ( هێــــلانەیەکی تر ) ، ( پرسیار لە منـاڵ ) ، ( کاتژمـێر ) ، ( پشیلەیەک پاسکیل لێدەخوڕێ ) ، ( مانـگ لە نێوانی هەزار و یەک ئەستێرە دەنوێ ـ لە عەرەبییەوە گۆڕیوێتی بۆ کوردی)
(*)  محەمەد ئەمین بوز ئەرسەلان : نووسەرێکی زۆر بە توانا و ناسراوی باکووری کوردستانە ، ئێستا لە ( ئوستۆکهۆڵم ـ سوێد ) دەژی تا ئێستا نزیکەی سی کتێبی شیعر و چیرۆکی بە کوردی بۆ منداڵان نووسیوە ، ئەم ژمارەیەش ، ژمارەیەکی پێوانەییە و ، تا ئێستا هیچ نووسەرێکی تری کوردمان لە بواری ئەدەبی منداڵاندا ، نەگەیشتوونەتە نیوەی ئەم ژمارەیە .. ( نووسەر : زۆر هەوڵم دا تەلەفۆنی بزانم و پەیوەندیی لەگەڵدا بکەم و ناوی هەندێ لە کتێبەکانی لێ وەربگرم ژمارەی تەلەفۆنەکەیم دەست نەکەوت)    
(*) سیمین چایچی : لە دایکبووی رۆژهەڵاتی کوردستانە ، شاعیرێکی ناسروای کوردە ، خاتوو سیمین چایچی لە بواری ئەدەبی منداڵانیشدا شوێن پەنجەی دیارە ، تا ئێستا چەند شانۆنامەیەکی شیعریی بۆ منداڵان نووسیوە ، لەوانە ( تیـــتل و بیـــبل ) ، کە چیرۆکێکی ئەندێشەیی فۆلکلۆریی کوردیمانە ، خاتوو سمین بە شیعر دایڕشتوتەوە .. دوو کتێبی شانۆنامەی چاپکراویشی بۆ منداڵان هەیە .. ( شاری ئاشتی و خاڵخاڵۆکە ) ، دووەمیان ( شای مشکان ) لە ( ٢٠٠٧) لە سلێمانی چاپی کردوون .
(*) ئەحمەد ئیسماعیل ئيسماعیل : نووسەرێکی بە توانا و ناسراوی کوردمانە ، لە ساڵی ( ١٩٦١) لە شاری ( قامیشلو ) ی پاڵەوان لە رۆژئاوای کوردستاندا لە دایک بووە .. بە زمانی عەرەبی دەنووسێ ، چونکە رژێمی رەگەزپەرستی بەعس ، جگە لە زمانی عەرەبی رێیان نەداوە منداڵانی گەلانی تر بە زمانی خۆیان بخوێنن و بنووسن ، بە تایبەتيش منداڵانی کوردمان ، .. مامۆستا ( ئەحمەد ئسماعیل ئیسماعیل ) یەکێکە لە قوربانیانی ئەو سیاسەتە شۆڤێنییە .. مامۆستا ئەحمەد لە بواری نووسینی شانۆی منداڵاندا ، توانایەکی باڵای هەیە ، تا ئێستا ئەم شانۆنامانەی بۆ منداڵان چاپکردوون : 
( هەورامان وریا قانیع ) حەوت لە شانۆنامەکانی ئەحمەد ئیسماعیل ئیسماعیل ی لە عەرەبییەوە ، گۆڕیون بۆ سەر زمانی کوردی بە ناوی ( حەوت شانۆنامە بۆ منداڵان ) لە ساڵی ( ٢٠٠٨) دا ، لە سلێمانی چاپی کردووە .
(*) گۆڤاری ( گڕوگاڵی منداڵانی کورد : ١٩٤٦) یەکەمین گۆڤاری منداڵانی کوردە ، لە مێژووی ئەدەبی منداڵانی کورد دا ، بە زمانی شیرینی کوردیمان لە ساڵی ( ١٩٤٦) دا ، لە  سەردەمی ( کۆماری کوردستان ) لە مەهاباد دەردەچوو .
گۆڤاری گڕوگاڵی منداڵانی کورد لە ( چاپخانەی کوردستان ) لە شاری مەهابادی شیرین چاپ دەکرا .. تەنها سێ ژمارەی لێ چاپ کرا .. ژمارەی ( دووەم ) و ( سێیەم ) لەلای مێژوونووسی کوردمان دکتۆر ( کەماڵ مەزهەر) هەیە .. کۆپییەکانی هەر ئەم دوو ژمارەیە لە کتێبخانەی کۆڕی زانیاری کورد ـ لە بەغدا هەبوو .
(*) گۆڤاری ( ئەستێرە : ١٩٧٢) ژمارەی یەکەمی ئەم گۆڤارە لە لە ساڵی ( ١٩٧٢) دا لە شاری بەغدا ، لە لایەن بەڕێوەبەرێتی رۆشنبیری کوردییەوە دەرکرا ، تەنها دوو ژمارەی لێ دەرکرا ، ژمارەی یەکەم  شەهید ( سـاڵح یوسفی ـ سەر نوسەر) ی بوو ، بەڵام ژمارەی ( دووەم ) دکتۆر ( ئیحسان فوئاد ـ سەرنووسەر) ی بوو ، حکومەتی عێراق دەستی بەسەر ژمارەی دووەمدا گرت ، لە بەر ئەوەی سەرنووسەرەکەی دکتۆر ئیحسان لە پێشەکییەکەیدا ( کەرکووکی بە شارە جوانەکەی کوردستان ) ناوبردووە .. هەروەها بەعسییەکان ، نیگەران ببوون ، لە بڵاوکردنەوەی چیرۆکێکی شاعیر و چیرۆکنووسی شەهیدمان ( دڵشاد مەریوانی ) کە لە ژمارەی دووەمی ئەستێرەدایە ، دەقی چیرۆکەکەیم لە یاد نەماوە .. ئەوە دەزانم کە بابەتی چیرۆکەکەی ئەمە بوو ( لە وڵاتانی دنیادا لە جەژن و بۆنەکاندا ، فرۆکەکانیان ، نوقڵ و شیرینی و بووکە شووشە و دیاری بۆ منداڵان هەڵدەدەنە خوارەوە .. کەچی فرۆکەکانی عێراق بۆمب و فیشەکی مەرگ بەسەر منداڵانی کورد دا دەبارێنن ... )  
دەمەوێت هەڵەیەکی کاک ( بورهان قەرەداغی ) راست بکەمەوە ، کە لە لاپەڕە ( ٦٩) ی کتێبەکەیدا ( شانۆی مناڵ ـ چاپی یەکەم : ٢٠١١ ـ سلێمانی ) نووسیوێتی : ( یەکەم گۆڤاری منداڵان کە لە سلێمانی دەرچووبێت ، گۆڤاری ئەستێرە یە کە لە هاوینی ساڵی ١٩٧٢ دەرچووە ، سەرۆکی نووسین ـ ساڵح یوسفی بووە ) کاک بورهان قەرەداغی ئاماژەشی بەوە کردووە ، کە ئەم زانیارییەی لە لاپەڕە ( ٣٧٨) ی ( بەرگی سێیەم )ی کتێبی ( سلێمانی شـارە گەشـاوەکەم ـ نووسینی : جەمـاڵ بابـان ، ئاسۆ بابـان ، ئومـێد خالید ) وەرگرتووە .. هەڵەکە لە کاک بورهانەوە بێت یا لە مامۆستا جەماڵ بابان .. بۆ دڵنیابوونیان لەوەی کە لە سلێمانی دەرنەچووە و لە بەغدا دەرچووە .. لە هەردوو ژمارەکەشدا نووسینی منی تێدایە ، هاورێیەکی هونەرمەندی وێنەکێشیشم ( حمید ) کە ئێستا لە ئیتالیایە ، قوتابی بوو لە زانکۆی بەغدا ، وێنەی چەند بابەتێکی هەردوو ژمارەکەی کێشاوە ، ئەمەو شەهید ( ساڵح یوسفی ) یش لە بەغدا دەژیا و لە سلێمانی نەبووە ، من هەردوو ژمارەکەیم هەبوو ، لە کۆڕەوەکەی ساڵی ( ١٩٩١) دا تیاچوون .
( پەپوولە ـ منداڵپارێزی کوردستان دەری دەکات) ، ( منداڵانی باوە گوڕگوڕ ـ لە دەزگای ئاراس دەردەچێت ) ، ( سمۆرە ـ خانەی سمۆرە دەریدەکات ) ، ( گوڵەکان) ، ( هەنگ ) ، ( جگەرگۆشەکان ) ، ( نێرگز ـ رۆژهەڵاتی کوردستان ) ، (منداڵی سەردەم ) ، ( دنیای منداڵان ـ منداڵپارێزی رۆژهەڵاتی کوردستان دەری دەکات ) ، ( سروە ـ رۆژهەڵاتی کوردستان) ، ( هێلانەی منداڵان )، ( خەنـدە ) ، ( گۆران ) ، ( بەرخەکەم ) ، ( کەڤر ) ، ( کۆلارە ) ، ( کوردیلەکــان ـ کۆمەڵەی منـداڵانی کورد ـ لە نەرویــج ـ دەری دەکـات ) ، ( رووداوی منداڵان ) ، ( دیلانا ) ، ( کەنـاری) ، ( تۆم و جیری ) ، ( شۆخ و شەنگ ـ لە رۆژ هەڵاتی کوردستان دەردەکرێ ) ، ( مشــکە ـ دەزگای ئـــــاراس دەری دەکرد ) ، ( تاو تاو ) ... هتد .
زۆربەیان تا ئەمڕۆش دەردەچن ، هەندێکیان ئێستا وەستاون .
(*) ( یەکەمین کۆنفرانسی ئەدەبی منداڵانی کورد ) ئەمساڵ لە ( ٦ / ٧ / ٢٠١٣) لە شاری ( دهۆک) سازکرا ، کە کۆمەڵێک لە چیرۆکنووسان و شاعیران و رۆشنبیرانی بواری ئەدەبی منداڵان ، لە شارەکانی باشووری کوردستان و باکوور و رۆژهەڵاتی کوردستان بەشدارییان تیا کرد .. هیوادارین کونفرانسی دووەم لە لایەن وەزارەتی رۆشنبیری و لاوانی کوردستانەوە سازبکرێت و ئامادەکارییەکی باشتری بۆ بکرێت و نووسەران و شاعیران و رەخنەگران و شارەزایانی پسپۆری بواری ئەدەبی منداڵانی کورد ، لە کوردستان و دەرەوەدا بانگ بکرێن و ، پرۆگرامێکی تۆخمەتری بۆ دابنرێت و .. تەسەلتر تاوتوێی بنەماکانی پێشخستنی ئەدەبی منداڵانی کورد بکرێت .
لە کۆتاییدا ، داوای لێبووردن لەو نووسەر و شاعیرانە دەکەم ، کە ناوەکانیانم لە یاد نەماون ، یا نووسەرانی تازە هەڵکەوتوون و،  لەگەڵ ئەو ناوانەی سەرەوەدا ، ناوم نەبردوون ، بە هۆی ئەوەی حەڤدە ساڵە لە دەرەوەی کوردستانم و ، هەموو بەرهەمە چاپکراوە تازەکانم نەدیون .. ئێوەی خۆێنەرانی دڵسۆزیش دەربارەی ئەم نووسینەم .. هەچ رەخنە و پێشنیار و گلەیی و تێبینییەکتان هەیە بۆ ئیمایلەکەم ـ لە خوارەوە یە ـ بینێرن ، بە ئەوپەڕی خۆشحاڵی و بە دڵفراوانی و سوپاسەوە لێتانی وەردەگرم و .. لە نووسینەکانی داهاتوومدا لەبەرچاویان دەگرم .. هیوای گەشەکردن و پێشکەوتنی رۆشنبیری و ئەدەبی منداڵانی کوردمان دەخوازم .
