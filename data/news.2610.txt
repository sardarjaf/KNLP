لە راگەیاندراوێكی ئەنجومەنی ئاسایشی هەرێمی كوردستانەوە كە وێنەیەكی دەست رێگای كوردستان كەوتووە تیایدا هاتووە، لە پرۆسەیەكی هاوبەشی هەردوو بەڕێوەبەرایەتی ئاسایشی كەركوك و هەولێر، گروپێكی تیرۆریستی داعش لە شاری كەركوك دەستگیركرا، كە بەپێی دانپێدانانەكانیان، چەندین كردەوەی تیرۆریستییان ئەنجامداوە و پیلانی كردەوەی دیكەشیان هەبووە.
هەر لەراگەیەندراوەكەدا ئەوەش هاتووە ئەم گروپە تیرۆریستییەی داعش، لە رێكەوتی پێنجی ئایاری دووهەزارو چواردە ئۆتۆمبێلێكی بۆمبڕێژكراویان لە بەردەم چێشتخانەی جەننەتول عیراق لە قەزای دوز تەقاندۆتەوە، لە مانگی شەشی هەمان ساڵدا، بۆمبێكی چێندراویان لە رێگەی كەركوك بەغداد تەقاندۆتەوە، لە رێكەوتی دەی شوباتی دووهەزارو شانزە لە شەقامی عەبدولڕەحمانی گەڕەكی یەكی حوزەیرانی كەركوك، ئۆتۆمبێلێكی بۆمبڕێژكراویان تەقاندۆتەوە.
لە رێكەوتی دەی ئاداری هەمان ساڵ لە هەمان گەڕەك، ئۆتۆمبێلێكی دیكەیان بە دەورییەیەكی پۆلیسی فریاكەوتنی كەركوكدا تەقاندۆتەوە.
هەردوو تیرۆریست تارق حەبیب محەمەد عەبدوڵڵا زوبەیدی و شەهاب ئەحمەد لەفتە مخلف عوبێدی لە 15نیسانی 2016 بە دەمانچەی بێدەنگ هەستاون بە تیرۆركردنی فائق فەخری رغیان پێشنوێژی مزگەوتی ئەهل ‌سفەی شاری كەركوك لەوكاتەی بۆ نوێژی بەیانی چووەتە مزگەوت.
تیرۆریست وەتبان محەمەد خەلەف سلێمان جبوری كە پیشەی پارێزەر بووە، پارێزەری دوو تیرۆریستی زیندانیكراو بووە و بەڕێگەی نایاسایی تیرۆریستەكانی ئازاد كردووە، دواتر هەر لە رێگەی ئەو دوو تیرۆریستە ئازادكراوەوە چووەتە حەویجەو بەیعەتی بە داعش داوە و وەك پارێزەر كاریكردووە بۆ ئازادكردنی تیرۆریستە زیندانیكراوەكانی داعش لە كەركوك.
تیرۆریست جاسم ئەحمەد محەمەد زیاب عوبێدی چووەتە حەویجە و ریاز و لەلایەن داعشەوە راهێنانی سەربازی و هەواڵگری پێكراوە، دواتر لەگەڵ تیرۆریست وەتبان لە كەركوك هەماهەنگیان كردووە و ئەركی كۆكردنەوەی زانیاری و هەماهەنگی بووە لەنێوان تیرۆریستانی زیندانیكراو و تیرۆریستانی داعش لە حەویجە.
لەكاتێكدا ئەم گروپە ئامادەكارییان كردبوو بۆ كردەوەیەكی تیرۆریستی، لە ئۆپەراسیۆنێكی هێزەكانی سەر بە ئەنجومەنی ئاسایشی هەرێمی كوردستان، دەستگیر كران و دەست بەسەر دەمانچەیەكی بێدەنگ و دوو بۆمبی دەبابە و دوو عبووە و چەندین كەپسولی تێ ئێن تیدا گیرا و پیلانەكانیان پوچەڵكرایەوە.
