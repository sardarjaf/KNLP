وەجبەی‌ یەكەمی‌ بڕیارەكانی‌ عەبادی‌ كە لەدانیشتنی‌ نائاسایی دوێنێی ئەنجومەنی‌ وەزیران، بەكۆی‌ دەنگ، بڕیاری لەسەردرا، چەندین میحوری چاكسازی لەخۆگرتووە، لەمیحورە چاكسازی ئیداریدا یەكێك لەخاڵەكان كەمكردنەوەی‌ راستەوخۆی‌ ژمارەی‌ پاسەوانەكانی‌ سەرجەم بەرپرسانی دەوڵەتە، وەك هەرسێ سەرۆكایەتییەكە و وەزیرەكان و پەرلەمانتاران و پلە تایبەتەكان و بەڕێوەبەرە گشتییەكان و پارێزگارەكان و ئەندامانی‌ ئەنجومەنی‌ پارێزگاكان و ئەوانەی‌ لە پلەكانیاندان.
لەخاڵێكی دیكەدا هەڵوەشاندنەوەی‌ دەرماڵەی‌ تایبەتی‌ هەرسێ سەرۆكایەتییەكەو دەستەو دامەزراوەكانی‌ دەوڵەت و خانەنشینان.
هەروەها هەڵوەشاندنەوەی‌ پۆستی‌ راوێژكارەكان لە وەزارەتەكان لەدەرەوەی‌ میلاك و دیاریكردنی‌ راوێژكارەكانی‌ هەر سێ سەرۆكایەتییەكە بە 5 راوێژكار بۆهەر سەرۆكێك.
ئەمەو لەمیحوەری چاكسازی دارایی لەخاڵێكدا هاتووە" جێبەجێكردنی‌ یاسای نوێی ناساندنی‌ گومركی‌ بەشێوەیەكی دادپەروەرانە و لەسەر هەموو دەروازە سنوورییەكان، لەنێویشاندا دەروازەكانی‌ هەرێمی‌ كوردستان.
كەمكردنەوەی‌ بەرزترین ئاستی‌ مووچەی‌ خانەنشینی بەرپرسان و ئەنجامدانی‌ داڕشتنەوەی‌ نوێ لە ماوەی‌ یەك هەفتەدا، كە چارەسەری‌ هەڵەكانی‌ پێشوو بكات.
لەمیحوەری نەهێشتنی گەندەڵیشدا جەخت لەكاراكردنی‌ رۆڵی‌ ئەنجومەنی‌ نەهێشتنی‌ گەندەڵی‌، كە سەرۆك وەزیران سەرپەرشتی‌ دەكات و هەڵمەتی‌ " ئەمەت لە كوێ بوو" بەهاوكاری‌ دادگاكان، ئەنجام بدرێت.
چالاككردنی‌ رۆڵی‌ دەزگا چاودێرییەكان و ئاشكراكردنی‌ گەندەڵكاران، كردنەوەی هەموو دۆسییەكانی گەندەڵی لە پێشوو ئێستادا بە سەرپەرشتیكردنی‌ لیژنەیەكی‌ باڵا بۆ نەهێشتنی‌ گەندەڵی‌ و لەسەر بنەمای‌ "ئەمەت لە كوێ بوو" كار بكەن.
