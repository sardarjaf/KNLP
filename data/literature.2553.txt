مانگی سێیەم نەرمین کەوتە بۆڵە بۆل و گلەیی .
دەیگوت : ئێستا بۆ شعرم بەسەر هەڵنادەی؟
پێش ئەوەی بەجێم بێلێ لەسەر پێستی مەچەکم  ناویم کوتا .. ئەم کوتانە ئازاری لە چاوەکانم دەرهێنا .
زۆر دەترسام ئەم کچە بخوازم و شیعرەکانم کۆتایی بێت ..لەوەش ترسناکتر ئەوە بوو ناوی نەرمینم لەسەر مەچەکم نوسیبوو ..بچمە داخوازی هەرکچێک و دەستم ببینێ پێمدەلێ : نامەوێ لەگەل کەسێکدا بژیم دەستی بگرم و ناوی کچێکیتری لە دڵدا بێت !
ناوی نەرمین بوو بە لەکەیەک بە جەستەو روحمەوە ، لەگەل هەر ژنێکش بژیم ئەم ناوە ببینێ بریندار دەبێت و بەجێمدەهێلێ .
شیعرەکانم بوون بە کێچ و گیانیان دەخوراندم و دەیانگووت : بڕۆخۆت بکوژە .. ئەم ژیانە بۆ تۆ تاڵە!
لەگەڵ ئەم هەموو ڕەشبینیەم کەچی دڵم هەر لای کچە چاو دەنکە ترێیەکە بوو .
تا ڕۆژێکیان شیعرێکم  بۆ هات بە ناونیشانی( ئەو عاشقەی دەستی خۆی بڕی بۆ مەعشووقەکەی ) ..گوتم : بە کچە چاو دەنکە ترێکە دەلێم من ئامادەم دەستی خۆم ببڕم لە پێناو خۆشەویستیت.. ئەو کات بە بەردێک دوو چۆلەکە دەکوژم هەم  ناوی نەرمین نابینێ لەسەر دەستم ،  هەم ئەو بە پەرۆشتر دەبێت بۆ ئەوینەکەم!
پێی گوتم : بیستوومە تۆ شاعری ، پێویست ناکات دەستت ببڕی ، شیعرم بەسەر هەلدا .
گوتم : بیگومان خۆشمدەوێی .. بەس دەستەکانم کەڵەبچەکراون .. چۆن بە کەڵەبچەکراوی بتوانم قامکەکانم بە نێو قژتا بهێنم .
ئینجا چاوە دەنکە ترێکەی لێبڕیم و گوتی : ئەوە چۆن ناوی منت زانیوە ؟ چۆن دڵت هات ئازاری دەستت بدەی ..ئازیزم من تەنیا بەلێنکم بەس بوو!
