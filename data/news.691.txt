ئه‌مڕۆ دووشه‌ممه‌ 4 ی كانونی دووه‌می 2016، راید عه‌لی جه‌مال، وته‌بێژی به‌ڕێوه‌به‌رایه‌تی پۆلیسی گه‌رمیان ئاماری رووداوه‌كانی 2015 ی به‌ڕێوه‌به‌رایه‌تییه‌كه‌یانی ئاشكرا كرد، که‌ تیایدا 18 حاڵەتی کوشتن، 3 خۆكوشتن، 15 كوشتنی به‌هه‌ڵه‌ و 20 حاڵه‌تی رفاندن تۆمارکراوە .
ناوبراو سەبارەت بە ئامارەکانی دوای سەرهەڵدانی قەیرانی مووچەوە، وتی : " له‌ دوای سه‌رهه‌ڵدانی قه‌یرانی مووچه‌وه‌ و له‌ساڵی 2015 دا، نزیكه‌ی 30 پۆلیس و كارمه‌ندی به‌ڕێوه‌به‌رایه‌تی پۆلیسی گه‌رمیان ده‌ستیان له‌ كاره‌كانیان هه‌ڵگرتووه‌، ئه‌وه‌ش پاش په‌سه‌ند كردنی داواکارییەکانیان بووە له‌لایه‌ن وه‌زاره‌تی ناوخۆی هه‌رێمه‌وه‌" .
سه‌باره‌ت به‌ شه‌ڕی داعش و به‌شداریی هێزه‌كانی پۆلیسی گه‌رمیان، ناوبراو وتیشی :" شانبه‌شانی پێشمه‌رگه‌، هێزه‌كانی پۆلیسی گه‌رمیانیش به‌شداری شه‌ڕی داعشیان كردووه‌، بەهۆیەوە پێنج پۆلیس شه‌هید و 15 ی تر بریندار بوون" .
حاڵه‌ته‌كانی (خنكان به‌ په‌ت، خنكان به‌ ئاو، رفاندن، خراپ به‌كارهێنانی ئامێره‌كانی په‌یوه‌ندی، دزییه‌ گرنگه‌كان، دزینی ئۆتۆمبێل،كوشتنی به‌هه‌ڵه‌) روویان له‌ زیاد بوون كردووه‌.
