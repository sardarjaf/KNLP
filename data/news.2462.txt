جێگری سەرۆكی لێژنەی پیشەسازی و وزە و سامانە سرووشتییەكانی پەرلەمانی كوردستان دڵشاد شەعبان بە ئاژانسی ئانادۆڵو راگەیاندووە: قەیرانی كەمی بەنزین لە هەردوو پارێزگای سلێمانی و دهۆك تا رادەیەكی باش چارەسەر كراوە، بەتایبەت پاش ئەوەی حكوومەتی هەرێم كاری بۆ هێنانی بەنزین لە وڵاتی ئیماراتەوە كردووە.
دڵشاد شەعبان راشیگەیاند: قەیرانی كەمی بەنزین چارەسەر بووە، كێشەكە زیاتر لەوەدابوو هەرێم لە قەیرانی داراییدایە و ئەو كۆمپانیایانەی گازوایل و بەنزینیان هاوردە دەكرد پارەی كاشیان پێنەدەدرا، بەڵكو حكوومەت چەكی پێدەدات، بەڵام ئیدی ئەوانیش تا ئەمدواییانە توانییان ئەو كارە بكەن، بۆیە قەیرانەكە سەریهەڵدا.
شەعبان ئەوەشی نەشاردەوە كە، حكوومەتی هەرێم لەرێگەی گۆڕینەوەی نەوتی خاو بە بەنزین و گازوایل و سووتەمەنی دیكە بۆ وێستگەكانی كارەبا لەگەڵ كۆمپانیایەكی ئیماراتی كار دەكات بۆ هێنانی بەنزین و كۆمپانیای پاوەر تاشی توركی ئەركی گواستنەوەی ئەو بەرهەمانەی گرتووەتە ئەستۆ و ئێستا كێشەكە لە نەماندایە.
جێگری سەرۆكی لێژنەی پیشەسازی و وزە و سەرچاوە سرووشتییەكان لەبارەی پێویستی هەرێم بە بەنزین بۆ ئاژانسی ئانادۆڵو ئەوەشی خستەروو، هەرێمی كوردستان رۆژانە پێویستی بە شەش ملیۆن لیتر بەنزین هەیە بۆ بەكارهێنانی نێوخۆیی، كەچی لەو بڕە تەنها سێ ملیۆن و 200 هەزار لیتر بەرهەم دەهێنێت و ئەوی دیكەش دەبێت هاوردە بكرێت".
