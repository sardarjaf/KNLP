وه‌ختیه‌ ده‌س گیانی رفنێ و پا له‌شی رزگار كه‌رێ،كه‌شو و وه‌ره‌تاویش قوروانیمان چه‌نه‌ سانێ،قێرنام گێره‌ ئا زاروڵه‌مه‌ په‌ی تۆ،پیره‌ژه‌نه‌كێ وێشدا وه‌رو له‌قێه‌ وشكیو هاوارش جه‌سته‌و روحیش سوچنا.هه‌ناسێ سووارو هه‌ناسێ بیه‌بێنێ.رحم بێ ماناته‌رین چێو بێ،درویوه‌ گه‌وره‌ په‌ی ئه‌وه‌ شارده‌و مروڤ كوشه‌كان،باوڒ كه‌ردێ هیچ ئاژه‌ڵیه‌ وێش قه‌ره‌و ئى ئازارێ نه‌دێ،وه‌رگ حه‌په‌سیابێ و ته‌ماشا كه‌رێ و شه‌رمه‌نده‌ بێ.رواسه‌ په‌لامارو هیچی نه‌دێ.قاڵاو و لاش وه‌ره‌كێ و داڵێ رووه‌شان هور گێڵنابێوه‌.گه‌ڵای وێشان شارده‌بێوه‌ هه‌تا به‌ ده‌نگو ئا هۆرانه‌ نه‌سوچانێ.
ئه‌فسانه‌كێ جه‌ وه‌ڵاتوو ئێمه‌ چی  سه‌رده‌مه‌نه‌ سه‌رشان هور دابێوه‌.به‌ڵام نه‌ ئا ئه‌فسانه‌ زه‌ریفێ كه وه‌هاری مژده‌ دێ و گه‌نمه‌ سه‌وز كه‌رێو و گوڵه‌ هه‌نارێ خوڵقنێ،نه‌ ئا شه‌لاقێ هه‌وره‌ ترێشقه‌ وه‌ش كه‌رێ هه‌لچی هوورته‌قنانێ و واران ته‌رمان كه‌روو و ولی سه‌وزێ بانێ.میدیاسیچ نیه‌ن ده‌س دێ به‌ هه‌ر چێویه‌ بێ به‌ زه‌ڒ.ئی گیانداره‌ ئاسنینی پیامشان جه‌ گه‌نده‌ڵته‌رین ئه‌فسانه‌كانوو میژوویشان گێرته‌نشان،هونه‌رشان كوشته‌و ده‌نگ و گورانیوو و وه‌شه‌ویستین،دماروشان  سوچنایوو،سه‌ره‌بڒیه‌و و هه‌ژار كه‌رده‌و خه‌ڵكی و وه‌ش كه‌رده‌و بارگاو كه‌نیزانین په‌ی وه‌شیو ئه‌میرانی،رفنای و دزی هه‌رچی فره‌ته‌ر بۆ و كوشته‌ی هه‌رچی خاسته‌ر بكریو و مل كه‌چی بۆ به‌ فرمو ڒووی ئالته‌رن،سیاو پۆشای،ئه‌وه‌ شارده‌و زه‌ریفی لاشانوو یاوای به‌ حه‌قێقه‌تیه‌ن.
وه‌ختیه‌ ته‌ماشاو قوڵاییوو پێشه‌و چمانشم كه‌رد،گر چێویه‌ واڒیا،هه‌ور دێویا،پیتاپیتا واران سه‌رو پێشه‌كانه‌ره‌ واریره‌،تاویه‌ كه‌ واران مدراوه‌ و سایه‌قه‌ش كه‌ردوو،ئا وه‌خته‌ خاك ئاماوه‌ ده‌نگ،به‌ڵام هه‌رچی چاگه‌ بێ وێش نه‌گێرێ،په‌پوولیه‌ قێرناش،زارولێوه‌ خووای مه‌خوووه‌،جه‌لاده‌كه‌ شه‌مشیره‌كه‌ش كه‌رد به‌ مه‌مڵه‌،به‌ ده‌مو خوه‌یووه‌ هه‌ناسه‌ش چنی.هه‌ڵای ئا زارووڵه‌ ژه‌حرو شه‌مشێره‌كه‌ی مژێ كه‌ جه‌لاده‌ تازه‌كێش یاوا سه‌رو سه‌ریش،هه‌تا بزانوو مه‌نن یا ئى جاره‌ به‌ گوله‌ ته‌مامش كه‌رو،به‌ڵام هه‌رچی فیشك هالی كه‌رێ دلیو ده‌میش ئاڵ نه‌مرێ،كابرا هه‌ڵای هه‌ر به‌ شێتی مه‌گێڵوو په‌لامارێ مدو.مێزه‌ری سیاو،چه‌رمه‌،سه‌وز،سوور ،كه‌وه‌،زه‌رد،گجی پینه‌په‌ڒو كریاو ژنان،قژێو زه‌ریفو كناچان،ته‌نانت موو بروكێشان هه‌ڵای هه‌ر پێوینێ.
ئاڵا!كه‌م وه‌رو وێتو وڒاوێ كه‌ره‌ ئینه‌ مانگیه‌ن وه‌نه‌وزت نه‌دان،خۆ هه‌ڵای  نیاواینی ئێگه‌،تازه‌ ئێمه‌ خۆمان په‌نه‌ گێرته‌ن،چێویه‌ ئه‌ڵاجه‌وی نیه‌ن،سه‌ره‌تاو ئامایشان هه‌ر پی ده‌قه‌ بیه‌ن.دووباره‌ بیه‌و تاریخیه‌ن.
شه‌وبۆ گیان،ئینه‌ فكریه‌تن،پیویستوو كوتاییو سه‌رده‌میه‌ن،هه‌ر یاگیه‌ پیوسشان بۆ پیسه‌و چه‌قوی تێژش مه‌كه‌رانێووه‌،دیكتاتوریو جه‌سته‌و روحو وه‌ڵاتانو ئێمه‌ن،هه‌ڵای چه‌نیمان مه‌گێڵوو.وێت گێله مه‌كه‌ره‌، بوینه‌!
ئینه‌ مه‌رده‌ی یه‌كجارین،جه‌ راسی ته‌نیایی و ته‌نانت ره‌نگه‌ی سیاو و ژیوای سیاو بێ رۆچنه‌ و وه‌شه‌ویستی تاڵته‌رین دماروون.
ئاڵا به راسی خه‌مو ئاڵیشانیش موه‌رینه‌؟وه‌خته‌ن چه‌نیت گژیه‌ونه‌،ئى به‌دبه‌ختێ راو وه‌رو و دمایشان ناسێنه‌،هه‌رچی ده‌سشانه‌ره‌ ئامابوو سه‌رو خه‌ڵكینه‌ به‌رشان ئاوردن.ده‌سشان جه‌ هیچ خراوێووه‌ ناپارێزنان.ته‌نانه‌ت ده‌نگو ئه‌و جه‌لاده‌كانیش به‌ر ئامان و ڒوه‌و ئاڵیشانیچش چه‌رمه‌ كه‌رده‌ن.دنیا نیشتنه‌نه‌ یوو،دژو ئاڵیشان گردو خیاوانه‌كانیش په‌ر بیه‌ن جه‌ هاوارێ.
شه‌وبۆ!ده‌رفه‌تم بده‌،ئیمه‌ مروڤێنمێ،چه‌نیو ئاڵیشان جیاوازی فره‌مان هه‌ن،ئاڵێ قوروانیو ده‌سه‌ڵاتینێ،گردو ده‌سه‌ڵاته‌كانو ده‌ڵه‌مه‌نه‌كان هه‌ر پاسه‌ وه‌شێ بیه‌نێ.هیچكام بێ كوشتارو هه‌ژاران نه‌وینێ به‌ ده‌سه‌ڵات.جا به‌، پێسه‌ ده‌سه‌ڵاتو‌ باوا گه‌وره‌كێشان كه‌رده‌وه‌ كه‌ران،هه‌ر مه‌شیو ده‌وڵه‌تو ئیسلامی عه‌راقوو شامش چه‌نه‌ خێزیو.
شه‌وبۆ راس ماچینه،به‌ڵام كاره‌ساته‌كانو ئى سه‌رده‌میه‌،سه‌ره‌ش وه‌نه‌مان شێونان،نمه‌زانم سه‌ره‌تا و كوتایی چه‌نی بۆ.هه‌ڵای مێژوو جارانی بۆ و پروزش ته‌مام نه‌ویه‌ بێ،یو تازه‌ته‌ر ئاما یاگێش،یاگێو وه‌نه‌وزێ نه‌مه‌نن،هه‌ر ساتیه‌ وه‌نوزی هه‌زاران گمێ مه‌وانێ.
قێرناش،گه‌مژه‌ ئه‌من جه‌سته‌ و روحوو سه‌رده‌میه‌نانێ،جه‌ جارانی فره‌ته‌ر سه‌ر به‌ر مارونه،هه‌تا به‌شیه‌ جه‌ خه‌ڵكی وێش نوارو ئه‌منیش مه‌مانونه‌،خیاڵی به‌تاڵ مه‌كه‌ره‌.لاو ویمره‌ واتم بیه‌بیه‌ چه‌ن رودارن ئا گردیش كوشتێنێ هه‌ڵای كوڵ نمه‌دو.په‌نه‌م  بواچه‌ ئا گرد خه‌ڵكه‌ت كوشت چیشت په‌نه‌ فره‌ بی؟
ئێمه‌ به‌رهه‌مو ئى بیروكێنمێ،ڒاو ئاڵیشانمان گێرته‌ن وه‌ر،گرد وه‌ختیه‌ جه‌ ئێمه‌ په‌ی فره‌ یاگێوه‌ كه‌ڵكشان وه‌ر گێرته‌ن،گه‌مژه‌ ئێمه‌ زاروڵه‌ ئا سیستمو  و شێوه‌كارو ده‌وڵمه‌نانمێ،ئێمه‌ نه‌ویمێ كێ قازانجه‌ مه‌كه‌رو؟ 
هه‌تا به‌ش به‌شانێ بمانو و ده‌ڵه‌مه‌نه‌كێ ساحیو ئى دونیایه‌ بانێ،ئینه‌ یاساو مروڤی بو ئێمه‌ مه‌مانمێ.ئێمه‌ چه‌نی مازمێ خه‌ڵك ژیر بو،ئه‌ركو ئێمه‌ گه‌مژه‌ كه‌رده‌و خه‌ڵكیه‌ن،سه‌رقاڵ كه‌رده‌و خه‌ڵكی پی چێوانه‌،ده‌رفه‌ت جه‌ مروڤی مه‌گێرو ،خه‌ڵك داواو مافه‌كانو وێش نمه‌كه‌رو ته‌نیا نای ویرو گیان به‌ر كه‌رده‌ینه‌.
