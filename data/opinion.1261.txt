ئه‌مڕۆ له‌ وڵاتی ئێمه‌دا خه‌ڵك هه‌موو هه‌ر قسه‌ ده‌كا، كردار كه‌مه‌.
تۆ ته‌ماشای زۆربه‌ی كه‌ناڵه‌ ته‌له‌ڤزیۆنه‌كانمان بكه‌، ڕۆژانه‌ چ زۆربڵێیی و زۆڕه‌وییه‌ك به‌رپا ده‌كه‌ن!
قسه‌كردنی زۆر بۆته‌ به‌دیلی كرده‌وه‌ و كردار (ته‌نانه‌ت كرده‌وه‌ و كرداری كه‌میش).
هه‌مووان بوونه‌ته‌ گوتاربێژ و وه‌عزده‌ر و ئامۆژگاریكه‌ر؛ كه‌واته‌ نازانین خراپه‌كان كێن، ئه‌وانه‌ی كه‌ ده‌بێ ڕه‌خنه‌یان لێ بگیرێ و كه‌م و كوڕییه‌ ڕاسته‌قینه‌كانیان به‌ده‌ر بخرێن؟ ئه‌دی باشه‌ ئه‌وان له‌ كوێ خۆیان شاردۆته‌وه‌؟ ناودژه‌ (موفاره‌قه‌) سه‌یره‌كه‌ له‌وه‌دایه‌، كه‌ زۆربه‌ی خراپ و گه‌نده‌ڵكار و درۆزنه‌كان بوونه‌ته‌ وه‌عزده‌ر و ئامۆژگاركه‌ری هه‌موو میلله‌ت و خۆیان به‌ بێ تاوان و گوناه نیشان ده‌ده‌ن: ئه‌وانه‌ی خۆیان به‌شێكن له‌ گه‌نده‌ڵی ده‌سه‌ڵات، به‌ڵام دێن له‌ پشت په‌رده‌ی وه‌عز و درۆ خۆیان ده‌شارنه‌وه‌ و ئامۆژگاری خه‌ڵك ده‌كه‌ن و له‌سه‌ر شاشه‌كان به‌ شیكپۆشیه‌وه‌ خۆیان ڕاده‌نوێنن و خۆیان نماییش ده‌كه‌ن (ئه‌مانه‌ ده‌ججاله‌ زۆربڵێیه‌كانن، كه‌ ده‌نگیان له‌ تێریه‌وه‌ دێ و هه‌رگیز هه‌ست به‌ ئازاری ڕاسته‌قینه‌ی خه‌ڵك ناكه‌ن)؛ ئه‌مانه‌ زۆربه‌یان پیاوی زه‌لیلی ده‌سه‌ڵاتن و له‌ناو به‌رگی دووڕووییدا خۆیان شاردۆته‌وه‌ و ده‌شیانه‌وێ به‌ ئێمه‌ بڵێن: ئێمه‌ خه‌مخۆری ئێوه‌ین.
ئه‌مانه‌ ئه‌و هه‌لپه‌رسته‌ هیچ و پووچانه‌ن، كه‌ موزایه‌ده‌ به‌ هه‌موو شتێكه‌وه‌ ده‌كه‌ن.
ئه‌مانه‌ كوڕی شه‌رعی ده‌سه‌ڵاتێكی گه‌نده‌ڵن و ده‌سه‌ڵاتیش باوكێكی شه‌رعی دڵسۆزی ئه‌وانه‌.
ئه‌مانه‌ ڕۆژانه‌ ژه‌هری درۆ ده‌ڕێژن، ده‌یانه‌وێ ئێمه‌ش باوه‌ڕیان پێ بكه‌ین.
ئه‌وان ده‌یانه‌وێ ئێمه‌ به‌ هه‌موو سته‌مێكی ده‌سه‌ڵات ڕازی بین، تا ته‌نها خۆیان له‌م نێوه‌دا سوودمه‌ند بن (چونكه‌ ئه‌وان هه‌میشه‌ به‌رگریی له‌ سته‌می ده‌سه‌ڵات ده‌كه‌ن)؛ هه‌ر بۆیه‌ش له‌ هه‌موو شوێنێكی ئه‌م كۆمه‌ڵگه‌یه‌دا ژه‌هری درۆ ده‌ڕێژن.
ناوه‌ ناوه‌ش ده‌بینین هه‌ندێك له‌و زۆربڵێ و زۆڕه‌وانه‌ سه‌نگه‌ری خۆیان – بۆ ده‌ستكه‌وتی ماددی ناشه‌رعی زیاتر – له‌م لایه‌ن بۆ ئه‌و لایه‌نی ده‌سه‌ڵات ده‌گوازنه‌وه‌.
هه‌ندێك له‌مانه‌ به‌ناو ڕۆشنبیری (ڕۆژنامه‌ڤان و میدیاكاری) كوشنده‌ن: تاكه‌ وه‌زیفه‌یه‌كیان له‌ كۆمه‌ڵگه‌دا هه‌بێ، به‌رگریی له‌ تاوانه‌كانی ده‌سه‌ڵات ده‌كه‌ن.
وه‌ك تووتی ڕۆژ تا ئێواره‌ چه‌ند درۆیه‌ك ده‌جوون و ده‌ڵێنه‌وه‌ و دڵی به‌رپرسانی خۆیانیانی پێ خۆش ده‌كه‌ن و هه‌وڵ ده‌ده‌ن له‌ هه‌موو شتێكدا ڕای گشتی فریو بده‌ن…
ئه‌مانه‌ بڕیاریان داوه‌ ته‌نها له‌ پێناو به‌رژه‌وه‌ندی تایبه‌تی خۆیاندا، ته‌نها درۆ و ده‌ڵه‌سه‌ و قسه‌ی باق و بریق بكه‌ن و خۆیان بكه‌نه‌ كۆیله‌ی ده‌سه‌ڵات و زه‌لیلی حزب و ده‌ستی به‌رپرسانیان: ده‌سه‌ڵاتی ئێمه‌ش مرۆڤی زه‌لیلی وای ده‌وێ، هه‌ر بۆیه‌ش ژماره‌ی ئه‌م زه‌لیلانه ئه‌مڕۆ‌ له‌ كۆمه‌ڵگه‌ی ئێمه‌دا زۆر بووینه‌.
لەئێوارە کۆڕێکی شیعریدا بۆ بەڕێزان( حەسەن شافعی و جەعفەر شێخولیسلامی)دا، پێگەی ڕۆشنبیری ئۆتاوا دەستبەکاربوونی خۆی ڕاگەیاند
