ڕۆژی یەکشەممە 7/6/2015 هاوڵاتیانی تورکیا ڕوو لە سندوقەکانی دەنگدان دەکەن بۆ هەڵبژاردنی ئەنجوومەنی نیشتمانی، پەرلەمان، کە پێکدێت لە 550 کورسی.
ئەم هەڵبژاردنە بە گرنگ وەسف دەکرێت چونکە  لەوانەیە هەر یەک لە دەستەڵاتی فراوانی ئاك پارتی، سەرۆکایەتی ئۆردۆگان و پرۆسەی ئاشتی کورد گۆڕانکاری گەورەیان بەسەردا بێت، هەروەها هاتنەپێشەوەی هەریەک لە پارتی هەدەپە و مەهەپە، یەکەمیان کوردو دوومیان نەتەوەیی تورکی، باس و خواسی ئەم هەڵبژاردنەن.
لەئێستادا ئاک پارتی پارتی حکومڕانەو خاوەنی311  کورسی پەرلەمانە.
هەموو پێشبینیەکان بەو ئاڕاستەیەیە کە ئاک پارتی براوەی هەڵبژاردنەکە دەبێت بەڵام پرسیار لەوەدایە کە ئایا دەتوانێ دەنگی پێویست بەدەست بهێنێت و خۆی بەتەنها حکومەت دروست بکات یان پێویستی دروستکردنی هاوپەیمانیە، حکومەتی هاوپەیمانی.
گەر ئاک پارتی بتوانێ بۆ جاری چوارەم زۆرینە بەدەست بهێنێتەوە ئەوا تورکیا بۆ چوارساڵی تر دەستەڵاتێکی مەیلەوئاینیی پارێزکارانە حوکمی دەکات، سیاسەتێکی سەربەخۆی دەرەوەو لێدوانی دژە-ڕۆژئاوایی بەردەوامی دەبێت، مەسەلەی نووسینەوەی دەستوور دێتە کایەوەو بەشێوەیەکی گشتی سەقامگیری سیاسی بەردەوامی دەبێت.
بەڵام گەر نەیتوانی زۆرینەی پێویست بەدەست بهێنێت ئەوا ناچار دەبێت هاوپەیمانی سازبکات، لەکاتی هاوپەیمانیدا پێشبینی دەکرێت کە ناسەقامگیری سیاسی بێتە کایەوە، مەسەلەی پرۆسەی ئاشتی لەگەڵ کوردان بەرەو هەرەس بچێت، بەڵام لەهەمان کاتدا مەسەلەی ئەندامبوون لە یەکێتی ئەوروپاو نەرمبوونی گوتار بەرانبەر ڕۆژئاوا بێتە پێشەوە.
ئەم پارتە لە 2001 دامەزراوە، دامەزرێنەرانی بریتین لە سەرۆکی پێشوو عەبدوڵلا گویل، سەرۆکی ئێستا ڕەجەب تەیب ئۆردۆگان، جێگری سەرۆک وەزیرانی ئێستا بولێنت ئارنچ.
لایەنگرانی ئاک پارتی ئەو هاوڵاتیانەن کە پاریزکارومەیلەوئاینن کە زیاتر چینی ناوەڕاست و چینی هەژارن، لە هەمان کاتدا چینی بازرگانیش پشتگیری ئەم پارتەن.
دانیشتوانی ناوچەکانی ناوەڕاستی ئەنادۆڵ، ئەنکەرەو دەوروبەری دەریای ڕەش بەزۆری پشگیری ئەم پارتەن، هەروەها لە زۆر ناوچەی تر، وەک ناوچە کوردیەکان، ئاک پارتی پلەی دووەمی هەیە.
کەسایەتی و توانای ڕەجەب تەیب ئوردۆگان زۆر زاڵە بەسەر ئاک پارتی داو تەنانەت دوای ئەوەی بووبە سەرۆکی تورکیا لە 2014 ئۆردۆگان هێشتا کەسی یەکەمی ئەم پارتەیەو سەرپەشتی دەکات.
ئامانجی سەرەکی ئوردۆگان نووسینەوەی دەستووری تورکیایە کە تیایدا سەرۆکایەتی وڵات بەهێز بکات.
ئامانجی سەرەکی ئاک پارتی بەدەستهێنانی 330 کورسی پەرلەمانیە کە ئیتر دەتوانن دەستوور بگۆڕن و بیخەنە ڕیفراندۆمەوە.
جەهەپە پارتی سەرەکی ئۆپۆزیسیۆنی تورکیایە، ئەم پارتە سێکیولارەو لە ڕۆژئاوای تورکیا بەهێزە.
لایەنگرانی ئەم پارتە بریتین لە دەوڵەمەندەکان، نەتەوەچیەکان، عەلەویەکان و سۆسیالیستەکان.
سەرۆکی ئەم پارتە کەمال چلکدارۆگڵوە.
هەرچەندە ئەم پارتە بەئامانجی بردنەوەی لە 30% کورسیەکان کاردەکات و دواتر بتوانێت حکومەتی هاوپەیمانی دروستکات بەڵام ئەستەمە ئەم سەرکەوتنە بەدەستبهێنێت.
جەهەپە ئامانجی ئەندامبوونە لە یەکێتی ئەوروپاو پەیوەندیەکی نزیکترە لەگەڵ ویلایەتە یەکگرتووەکانی ئەمریکا، هەروەها باشترکردنی باری ئابووری و بەرزکردنەوەی 'کەمترین موچە' بۆ 1,500 لیرە لە مانگێکدا.
ناوچەی جەماوەری ئەم پارتە هەمان ناوچەکانی ئاک پارتیە بەڵام ئەم پارتە گوتارێکی ئاینی نیە.
سەرۆکی ئەم پارتە باهچەلیە.
ئامانجی ئەم پارتە بردنەوەی 20% ی کورسیەکانەو دروستکردنی حکومەتی هاوپەیمانیە.
ئەم پارتە زۆر بەتوندی لە دژی ئۆتۆنۆمی و مافەکانی دیکەیە بۆ کوردەکان، ئەمەش وا دەکات بەستنی هەر هاوپەیمانیەک لەگەڵ هەدەپە لە داهاتوودا ئەستەم بێت.
بەپێچەوانەی جەهەپەوە، مەهەپە ئامانجی پاراستنی سەروەری و سەربەخۆیی زیاتری تورکیایە لە سیاسەتەکانیدا.
مەهەپە لەگەڵ مانەوەی باردودۆخی قوبروسە بەو شێوەیەی کە ئێستا هەیە کە بریتی یە لە دابەشبوونی دوورگەکەو بوونی دوو حکومەت تیایدا.
ئەم پارتە هەروەها زۆر بەتوندی دژی کرانەوەی دەرگایە بەڕووی ئاوارەکانی سوریاو داوای ناردنەوەیان دەکات.
سەرۆکی هەدەپە سەلاحەدین دەمیرتاشە.
هەرچەندە هەدەپە پارتێکی کوردیەو جەماوەری لە ناوچە کوردیەکان هەیە بەڵام ژمارەیەکی بەرچاو تورکی لیبراڵ و عەلەویش پشتگیری دەکەن.
ئامانجی ئەم پارتە بەدەستهێنانی 10% ی دەنگەکانە بۆ ئەوەی بتوانێت بچێتە ناو پەرلەمان.
حکومەتی سەربازی تورکیا کە لە1980  بۆ 1983 حکومی وڵاتی کرد ڕێژەی لە  10% ی داهێنا بۆ ئەوەی پارتێک بتوانێت بچێتە پەرلەمان، ئەم ڕێژەیەیان بۆیە دانا بۆ ئەوەی ڕێگری بکەن لە پارتە کەمایەتیەکان، بەتایبەتی پارتە کوردیەکان، لەوەی بچنە پەرلەمان.
ئامانجە ڕاگەیەنراوەکانی هەدەپە بریتین لە چەسپاندن و فراوانکردنی دیموکراسی، دەستەڵاتی زیاتر بە حکومەتە خۆجێیەکان، بەرقەرارکردنی مافی کەمایەتیەکان، کۆتاییهێنان بە کۆت و بەند لەسەر ئازادیەکان و ئازادی ڕادەربڕین بەتایبەتی.
بەڵام ئامانجی کۆتایی هەدەپە بریتیە لە تورکیایەکی فیدراڵ، ئەمەش وا دەکات کوردەکان بتوانن خۆیان زۆرێک لە لایەنەکانی ژیانی ناوچەکانی خۆیان بەڕێوەبەرن.
ئابووری لەهەرە مەسەلە سەرەکیەکانی هەڵبژاردنی تورکیایە.
لە ئێستادا ئابووری تۆرکیا خراپە بەبەراورد بە ساڵانی پێشوو؛ گەشەی ئابووری تورکیا لاوازبووە، بێکاری زیاتر بووە، نرخی خۆراک زیاد بووە،، لیرە بەرانبەر دۆلار زۆر دابەزیوە، هەناردەی تورکیا کەمی کردووە.
کۆی ئەمانە ئەدای ئاک پارتی خستووەتە ژێر پرسیارەوەو مەترسی لەسەر دەنگەکانی دروستکردووە چونکە جاران گەشەی ئابووری بوو کە ئاک پارتی شانازی پێوە دەکردو مایەی هەڵچوونی دەنگەکانی بوو.
سیستەمی ئێستای تورکیا پەرلەمانیە بەڵام ئاک پارتی دەیەوێت بیکات بە سەرۆکایەتی.
ئاک پارتی پێوستی بە 367 کورسی پەرلەمانیە بۆئەوەی خۆی بە تەنها بتوانێت دەستوور بگۆڕێت و سیستەمی وڵات بکات بە سەرۆکایەتی، بەڵام تەنها پێویستی بە 330 کورسیە بتوانێت بیخاتە ڕێفراندۆمەوە.
ئەوەی کە زانراوە ئەوەیە کە زۆرینەی هاوڵاتیانی تورکیا لەگەڵ سیستەمی سەرۆکایەتی نین و سیستەمی پەرلەمانی ئێستایان پێ باشە.
بەڵام ترس هەیە کە ئەگەر ئاک پارتی زۆرینەی بەدەست نەهێنا ئەوکات ئۆردۆگان بەحوکمی لە 52% ی دەنگەکانی کە بەدەستی هێناو بووبە سەرۆکی وڵات دەستوور بخاتە ڕیفراندۆمەوە.
هەموو پارتەکانی تر بێجگە لە ئاک پارتی دژی سیستەمی سەرۆکایەتین و بەمەترسی دەزانن بۆ دیموکراسی و وای دەبینین کە ئامانج تێیدا فراوانکردنی دەستەڵاتەکانی ئۆرۆگانە.
شایانی باسە ئەندامانی باڵای ئاک پارتی لەناو خۆیاندا یەکگرتوونین لەسەر مەسەلەی پرۆپۆزڵی ئۆردۆگان بۆ گۆڕێنی سیستەمی سیاسی وڵات بۆ سەرۆکایەتی.
پرۆسەی ئاشتی لە هەرە باسوخواسە گەرمەکانی هەڵبژاردنی تورکیایە.
پرۆسەکە بەگشتی بریتیە لە چەکدانانی پەکەکە، گەڕانەوەی ئەندامانی پەکەکە بۆ کۆمەڵگا، پێدانی دەستەڵاتی زیاتر بە دەستەڵاتە خۆجێیەکانی ناوچە کوردنشینەکان.
هەموو پارتەکان بێجگە لە مەهەپە لەگەڵ ئەم پرۆسەن و وڵاتانی دەرەوەش پشتگیری لێدەکەن.
مەهەپە ئەیەوێت کە پەکەکە چەک دانێت و لە بەرانبەردا هیچ  بە کورد نەدرێت.
پارتی دەستەڵات ئاک پارتی هەوڵی داوە لەلایەک پرۆسەکە بەرێتە پێشەوەو لەلایەکی ترەوە دەبێت ئاگاشی لە لایەنگرە تورکە نەتەوەچیەکانی بێت و ئەم هەنگاوەیان بە تەنازول  بۆ پەکەکەو کورد لێکنەدەنەوە.
لەکۆتاییدا، تورکیا هەڵبژاردنێکی مێژووی لەپێشە، کە ئەنجامەکانی مانای زۆری بۆ سیستەمی سیاسی تورکیاو پرۆسەی ئاشتی و پێگەی کوردو پارتە ناسیۆنالیست و سێکیولارەکان دەبێت و کاریگەری ڕاستەوخۆی لەسەر داهاتوویان دەبێت.
