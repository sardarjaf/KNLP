وەزارەتی خوێندنی باڵاو توێژینەوەی زانستی بڕیاریدا بەدورخستنەوەی عەبدولـلەتیف سەلەفی، لەپۆستی یاریدەدەری ڕاگری پەیمانگەی زانستە ئیسلامیەكانی سلێمانی، دوای ئەوەی دوو لیژنەی لەسەر پێكهێنرا.
عەباس ئەكرەم، وتەبێژی وەزارەتی خوێندنی باڵاو توێژینەوەی زانستی حكومەتی هەرێمی كوردستان لەلێدوانێكی تایبەتدا بەخەندانی راگەیاند "دوای ئەوەی دوو لیژنە لەسەر ئاستی پەیمانگە بۆ لێكۆڵینەوە لەبابەتەكەی مەلا عەبدولـلەتیف ئەحمەد سەلەفی پێكهێنرا، لیژنەیەكی تر (لیژنەی سێیەم) بۆ دوابڕیار لەوەزارەت بڕیاریدا ناوبراو لەكارەكەی دوریبخاتەوە".
ئاماژەی بەوەشدا كە لیژنەی سێیەم ليژنەیەكی وزارییە بۆ هەمان بابەت پێكهاتووەو "ئەم ليژنەیە بڕیاریدا مەلا عەبدولـلەتیف ئەحمەد سەلەفی لەوتنەوەی وانەو پۆستی یاریدەدەری راگری پەیمانگەی زانستە ئیسلامیەكانی سلێمانی دوربخاتەوە تاكو ئەنجامی كارەكانی ئەو لیژنە وزارییە دەردەچێت".
ناوەڕاستی مانگی رابردوو پرسی پەیوەندی نێوان عەبدولـلەتیف ئەحمەدو ژنە خوێندكارێكی لەتۆڕە كۆمەڵایەتیەكان وەكو دەنگۆ بڵاوبوەوە، دوای چەند رۆژێك ژمارەیەك بەڵگەی دەنگی لەسەر ئەو پەیوەندیە ئاشكراكرا، هەرچەندە ناوبراو لەڕونكردنەوەیەكدا بونی پەیوەندی لەگەڵ ئەو خوێندكارەدا رەتكردەوەو بە "لێدان لەئیسلام"، ناویان برد.
