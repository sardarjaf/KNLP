نوسینگەی سەرۆک وەزیرانی عیراق رێنماییەکانی تایبەت بەدابەشکردنی زەوی نیشتەجێبون بەسەر ھاوڵاتیان و کارمەندانی ھێزە ئەمنیەکان ئاشکرادەکات، رایدەگەیەنێت لەگەڵ دابەشکردنی زەوی پێداویستییەکان بۆ بنیادنانی خانوو بۆ ھاوڵاتیان دابین دەکرێت و SNN چۆنیەتی ئەژمارکردنی خاڵەکان بۆ وەرگرتنی زەوی ئاشکرادەکات.
سەعد حەدیسی بەڕێوەبەری نوسینگەی سەرۆک وەزیرانی عیراق لە لێدوانێکی رۆژنامەوانیدا ئاشکرایکردوە، بە مەبەستی چارەسەرکردنی کێشەی نیشتەجێبون و کەمکردنەوەی نەھامەتیەکانی ھاوڵاتیان، یەکێک لەپلانەکانی حکومەت دابەشکردنی زەوییە بەسەر سەرجەم چین و توێژەکاندا، لە ھەمان کاتدا دەبێتە رەخساندنی ھەلی کار بۆگەنجان لەکاتی دروستکردنی یەکە نیشتەجێبوەکان، بەوپێیەی حکومەت ئاسانکاری لە پێدانی کەرەستەی بیناسازی دەکات بۆ سودمەندبووان.
ئاماژەی بەوەشکرد کە پێدانی زەوییەکان لەچوارچێوەی یاسایی فرۆشتنی موڵکی دەوڵەت بەژمارە ٢١ ساڵ ٢٠١٣ی شارەوانییەکاندا دەبێت، مەرجی سەرەکی لەو پرۆسەیە دیاریکردنی نرخێکی کەم دەبێت لەبەرامبەر پێدانی ئەو زەویانە.
رونشیکردۆتەوە، بەپێی یاسای ژمارە ٢١ی شارەوانیەکان ١٠ ساڵ بۆ پێدانەوەی قیست بەسەر ئەو زەویانە دیاری دەکرێت کەرێنمایی قیست دەیانگرێتەوە.
دەربارەی کارمەندانی ھەر سێ سەرۆکایەتییەکە سەعد حەدیسی ئاماژەی بەوەشکردوە، حکومەت ھەردوو بڕیاری ژمارە (٣٦ و ٢١ە ساڵآ ٢٠٠٥) تایبەت بەپێدانی زەوی بەکارمەندانی ھەر سێ سەرۆکایەتیەکە ھەڵوەشاندۆتەوە، پێدانی زەوی و یەکەی نیشتەجێبون بەپێی شوێنی نیشتەجێبونیان دەبێت و ھیچ رێنماییەکی تایبەت نایانگرێتەوە.
سەبارەت بەخاڵبەندییەکان، لەو رێنماییەدا ھاتووە، ئەژمارکردنی خاڵەکان بەمشێوەیە دەبێت:(منداڵ یەک خاڵ، ٥ خاڵ بۆ ئەو کەسانەی کە چاودێری کۆمەڵایەتی دەیانگرێتەوە، ٤ خاڵ بۆ ئەو کچانەی کە ھاوسەرگیریان نەکردوە بەمەرجێک تەمەنی سەرو ٣٥ ساڵ نەبێت، ٣ خاڵ بۆ ئەو کەسانە کە خاوەن موڵک نین، ٣ خاڵ بۆ خانەنشینان، بێوەژن ٧خاڵ(بێ سەرچاوەی دارایی)، ٥ خاڵ بێوەژنی خاوەن موچە، ٢ خاڵ ھاوسەر، تەنھا یەک خاڵش بۆ ھەر پێنج ساڵ خزمەت، ٦ خاڵ بۆ ھەڵگرانی بڕوانامەی دکتۆرا، ٤ خاڵ ماستەر، ٣ خاڵ بکالۆریۆس، ٢ خاڵ دبلۆم، ٣ خاڵ بۆ کەمئەندامان بەرێژەی سەروو لە٣٠%،  ٢ خاڵ بۆ منداڵی خاوەن پێداویستی تایبەت، ٣خاڵ بۆ پەنابەر کە ناوی لە وەزارەتی کۆچوکۆچبەران تۆمارکراو).
حکومەت خاڵبەندی ھێزە ئەمنییەکان و پلە باڵاکانی جیاکردۆتەوە بەشێوەیەک بۆ ھەر کارمەندێکی ئەمنی ٣ خاڵی زیادە بەخشیوە، جگە لەوەش پلەدارەکان ٢خاڵ، ئەفسەر ٣ خاڵ، ٥ خاڵ بۆ فەرماندەکان، ٥خاڵ بۆ بەڕێوەبەری گشتییەکان و ٧ خاڵ بۆ بریکاری وەزارەتەکان، ٩ خاڵ بۆ وەزیر.
