نووسراوه‌كه‌ى وه‌زیرى دارایى حكوومه‌تى هه‌رێم به‌ بڕینى مینحه‌ى گشت یانه‌ وه‌رزشییه‌كان ره‌نگدانه‌وه‌ و لێكدانه‌وه‌ى جیاوازى بۆ ده‌كرێت.
بۆچوونه‌كان به‌سه‌ر دووبه‌ره‌ دابه‌شبوون، به‌شێكیان به‌ بڕیارێكى نادروست و لایه‌كه‌ى دیكه‌ش به‌ هه‌نگاوێكى گرنگ و به‌ره‌و خۆبژێوى یانه‌كانى ده‌زانن.
ئاشكرایه‌ له‌ وڵاتانى پێشكه‌وتوو یانه‌كان له‌ ده‌ستى سه‌رمایه‌داراندان و ساڵانه‌ش پاره‌یه‌كى زۆر خه‌رج ده‌كه‌ن، له‌ هه‌مانكاتدا داهاتێكى زۆریشیان له‌ كڕین و فرۆشتنى یاریزانان و ریكلام و تكتى یاریگا و مافى په‌خشى یارییه‌كان ده‌ستده‌كه‌وێت، به‌م هۆیه‌شه‌وه‌ حكوومه‌ت باج له‌ یانه‌كان وه‌رده‌گرێت، واته‌ حكوومه‌ت هـیچ بودجه‌یه‌كى دیاریكراوى بۆ یانه‌كان نییه‌، بگره‌ له‌م رێگه‌وه‌ قازانجى داراییش وه‌چنگ ده‌خات، لێره‌دا پرسیارێك دێته‌ هـزر و بیرى هه‌موومان، ئایا تاقیكردنه‌وه‌ى ئه‌زموونى ئه‌و شوێنانه‌ بۆ كوردستانیش ده‌شێ، یاخود شكستخواردوو ده‌بێت؟ به‌ بڕواى خۆم حكوومه‌تى هه‌رێم له‌و بڕیاره‌دا په‌له‌ى كرد و تووشى هه‌ڵه‌یه‌كى كوشنده‌ بوو، تارمایى قه‌یرانى دارایى به‌سه‌ر بڕیاره‌كه‌ دیاره‌، ئه‌گینا پێموانییه‌ جه‌نابى وه‌زیر له‌ خه‌مى وه‌رزش و داهاتووى یانه‌كان ئه‌و بڕیاره‌ى دابێت!
ئاخر چۆن ده‌شێ بێ دوزینه‌وه‌ى میكانیزم و ئه‌لته‌رناتیڤێك به‌ ئیمزایه‌ك، وه‌رزشى هه‌رێم ئیفلیج بكرێت؟ من به‌ر له‌ ٦ ساڵ له‌ رێگه‌ى وتارێكه‌وه‌ پێشنیازێكم بۆ حكوومه‌تى هه‌رێم خسته‌ڕوو، بۆ ئه‌وه‌ى بتوانێ له‌ ماوه‌یه‌كى كورتدا بارگرانى یانه‌كان له‌سه‌ر خۆى لاببات، مه‌خابن گوێى پێنه‌درا و دڵنیام نه‌شخوێندراوه‌ته‌وه‌، ئێستاش ته‌نها ئه‌و پێشنیازه‌ ده‌توانێ چاره‌سه‌رى ئه‌و كێشه‌یه‌ بكات.
له‌ نووسینه‌كه‌مدا پێشنیازى پێدانى سلفه‌یه‌كى باشم بۆ یانه‌كان كردبوو، به‌ شێوه‌یه‌ك حكوومه‌ت بۆ ماوه‌ى چوار ساڵ له‌سه‌رى به‌رده‌وام بێت، له‌م ماوه‌یه‌شدا یانه‌كان ژێرخانى خۆیان ببوژێننه‌وه‌ و له‌ رێگه‌ى سه‌رمایه‌گوزاریشه‌وه‌ داهاتێك بۆ به‌رده‌وامیدانیان ده‌سته‌به‌ربكه‌ن.
له‌گه‌ڵ ئه‌وه‌شدا، پێویسته‌ حكوومه‌ت هانى كۆمپانیاكانى نه‌فت و بازرگانانى ناوه‌خۆ و بیانى بدات، تا پاره‌كانیان له‌ بوارى وه‌رزش وه‌گه‌ڕبخه‌ن، هه‌روه‌ها پێویسته‌ ده‌ستى حزب ببڕدرێت و كایه‌كه‌ به‌ كه‌سانى ئه‌كادیمى و پسپۆر بسپێردریت، بۆ ئه‌وه‌ى به‌ شێوه‌یه‌كى زانستى و به‌رنامه‌ بۆ داریژراو پلانه‌كانیان بۆ پێشخستنى یانه‌كان و وه‌رزش به‌ گشتى جیبه‌جیێ بكه‌ن.
ره‌نگه‌ بپرسین ئایا زه‌مانه‌ت چییه‌ ئه‌و پاره‌ى حكوومه‌ت به‌ یانه‌كانى ده‌دات، له‌ خزمه‌ت یانه‌كه‌ خه‌رجبكرێت؟ بۆیه‌ پێویسته‌ به‌ مه‌به‌ستى رێگریكردن له‌ گه‌نده‌ڵى و به‌ هه‌ده‌ردانى ئه‌و پاره‌یه‌، حكوومه‌ت به‌ درێژایى ئه‌و ماوه‌یه‌، لیژنه‌یه‌كى به‌دواداچوون بۆ چاودێریكردن و چۆنیه‌تى خه‌رجكردنى پاره‌كه‌ دابمه‌زرێنێت و له‌ هه‌ر شوێنێكیش كه‌مته‌رخه‌مى به‌دیكرا، ئه‌و لایه‌نه‌ سزا بدات.
له‌ كۆتاییدا ده‌خوازم حكوومه‌تى هه‌رێم و وه‌زیرى دارایى به‌ر له‌ جێبه‌جێكردنى ئه‌و بڕیاره‌، بیر له‌ ده‌رهاوێشته‌كانى بكه‌نه‌وه‌، چونكه‌ وه‌رزش تاكه‌ چه‌كه‌ بۆ دوورخستنه‌وه‌ى لاوانمان له‌ توندڕه‌ویى ئایینى و به‌ره‌نگاربوونه‌وه‌ى مادده‌ هۆشبه‌ره‌كان و كۆچكردن به‌ره‌و هه‌نده‌ران، بۆیه‌ گه‌ر چاوێك به‌ بڕیاره‌كه‌یان نه‌خشێننه‌وه‌، له‌ داهاتوودا باجى پشتگوێخستنى وه‌رزش و داخستنى ده‌رگاى یاریگاكان به‌ كاره‌سات ده‌ده‌نه‌وه‌.
