وه‌زیری كشتوكاڵ‌و سه‌رچاوه‌كانی ئاو رایگه‌یاند ماوه‌ی سێ ساڵه‌ هیچ بودجه‌یه‌ك بۆ كه‌رتی كشتوكاڵ ته‌رخاننه‌كراوه‌و كشتوكاڵ به‌ڕێژه‌ی له‌سه‌دا 10 به‌شداره‌ له‌داهاتی هه‌رێم.
عه‌بدولستار مه‌جید، وه‌زیری كشتوكاڵ‌و سه‌رچاوه‌كانی ئاو له‌حكومه‌تی هه‌رێمی كوردستان له‌میانی كۆنفرانسێكی رۆژنامه‌وانیدا له‌سلێمانی ئه‌وه‌ی خسته‌ڕوو هه‌رێمی كوردستان له‌باره‌ی بۆئه‌وه‌ی بكرێته‌ كشتوكاڵی‌و ببێته‌ سێكته‌ری یه‌كه‌م بۆ به‌هێزكردنی ژێرخانێكی ئابوریی گه‌وره‌، چونكه‌ هه‌مو مه‌رجه‌كانی وڵاتێكی كشتوكاڵی گه‌وره‌ی هه‌یه‌، وه‌ك ده‌ستی كار و خاكی به‌پیت و هه‌وای گونجاو، به‌ڵام پێویستی به‌هاوكار هه‌یه‌.
وه‌زیری كشتوكاڵ، وتی"ماوه‌ی سێ ساڵه‌ هیچ بودجه‌یه‌ك بۆ كه‌رتی كشتوكاڵی هه‌رێم ته‌رخاننه‌كراوه‌، له‌كاتێكدا ئه‌گه‌ر قه‌یرانی داراییش هه‌بێت پێویست ئه‌كات ئه‌و سێكته‌ره‌ ببوژێنینه‌وه‌، له‌ئێستاشدا به‌و دۆخه‌وه‌ وه‌زاره‌تی كشتوكاڵ به‌ڕێژه‌ی له‌سه‌دا 10 به‌شداره‌ له‌داهاتی هه‌رێم، بۆیه‌ ئه‌گه‌ر هاوكاری زیاتر بكرێین به‌رێژه‌یه‌كی زۆر زیاتر به‌شدار ده‌بین له‌داهاتی هه‌رێمدا".
عه‌بدولستار مه‌جید پێشیوایه‌ په‌نا بردن بۆ نه‌وت‌و پشت پێ به‌ستنی وه‌ك سه‌رچاوه‌ی سه‌ره‌كیی داهات وایكردووه‌ هه‌رێم دووچاری ئه‌و دۆخه‌ سه‌خته‌ببێت كه‌ ئێستا تێی كه‌وتووه‌.
وه‌زیری كشتوكاڵ، وتیشی"كاتێك باسی دروستبوونی كیانێكی سه‌ربه‌خۆ ده‌كه‌ین‌و ببینه‌ خاوه‌نی هه‌ڵوێستی سه‌ربه‌خۆی خۆمان، ده‌بێت به‌رنامه‌كانی ئه‌و سه‌ربه‌خۆییه‌ دابڕێژین‌و ئه‌وه‌ش به‌بوژانه‌وه‌ی كه‌رتی كشتوكاڵ ده‌بێت، نه‌ك ته‌نها په‌نابردن بۆ كه‌رتی نه‌وت".
