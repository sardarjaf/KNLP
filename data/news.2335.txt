له‌ مانگی ئابی داهاتو، ویلایه‌تی سه‌رۆكی هه‌رێم كۆتایی دێت و بۆ یه‌كلاكردنه‌وه‌ی پرسی سه‌رۆكایه‌تی، گفتوگۆی جدی له‌ نێوان لایه‌ن و پێكهاته‌ جیاوازه‌كان دێته‌ كایه‌وه‌.
وه‌ك سه‌ره‌تایه‌ك و بۆ به‌رچاو روونی رای گشتی، پێمان باشه‌ به‌ كورتی دیدی فه‌رمی فراكسیۆنی گۆڕان سه‌باره‌ت به‌م بابه‌ته‌ بخه‌ینه‌ڕوو.
پرسی سه‌رۆكایه‌تی جگه‌ له‌وه‌ی بۆخۆی پرسێكی گرنگه‌ و په‌یوه‌ندیداره‌ به‌ باڵاترین پێگه‌ی حوكمڕانی له‌ هه‌رێمدا، له‌هه‌مان كاتدا، گرێدراویشه‌ به‌ دیدگا جیاوازه‌كان سه‌باره‌ت به‌ ئاینده‌ و بنه‌ماكانی سیسته‌می سیاسی وڵاته‌كه‌مان، بۆیه‌ جیاوازی له‌نێوان دیدی لایه‌نه‌ سیاسی و پێكهاته‌ جیاجیاكان ده‌رباره‌ی ئه‌م بابه‌ته‌، دیاریده‌یه‌كی ئاساییه‌.
گرنگی و هه‌ستیاری ئه‌م بابه‌ته‌ وا ده‌خوازێت كه‌ گفتوگۆكان له‌ نێوان لایه‌ن و پێكهاته‌ جیاجیاكاندا له‌ كه‌شێكی هێمن و مه‌ده‌نی و دور له‌ ده‌مارگیری به‌ڕێوه‌بچن.
پێویسته‌ لایه‌نه‌كان خۆپارێزی بكه‌ن له‌ به‌كه‌سیكردنی پرسی سه‌رۆكایه‌تی هه‌رێم و له‌ پێناوی جێخستنی دیموكراسی و پێشخستنی سیسته‌می سیاسی وڵاته‌كه‌مان هه‌موان ئاماده‌ بن بۆ سازش و سازان و به‌یه‌كگه‌یشتن.
له‌ دیدی ئێمه‌وه‌ ده‌بێت هه‌ر پێشنیارێك بۆ یه‌كلاكردنه‌وه‌ی پرسی سه‌رۆكایه‌تی هه‌رێم بنه‌مای یاسایی هه‌بێت و ئێمه‌ هه‌ر جوڵه‌ یان چاره‌سه‌رێك، كه‌ له‌ په‌ڕله‌مانی كوردستان به‌ یاسا رێكنه‌خرابێت، ره‌تده‌كه‌ینه‌وه‌.
بۆ یه‌كلاكردنه‌وه‌ی پرسی سه‌رۆكایه‌تی هه‌رێم، تا ئێستا ئاماژه‌ بۆ سێ سیناریۆ ده‌كرێت: درێژكردنه‌وه‌ی ویلایه‌تی سه‌رۆكی هه‌رێم، رێككه‌وتن له‌سه‌ر پرۆژه‌ی ده‌ستوری هه‌رێم، هه‌موار یان ئاماده‌كردنی یاسایه‌كیتری سه‌رۆكایه‌تی.
یه‌كه‌م/ سیناریۆی درێژكردنه‌وه‌ی ویلایه‌تی سه‌رۆكی هه‌رێم: كاتێك له‌ خولی پێشوی په‌ڕله‌مانی كوردستان، هه‌ردو سه‌ركردایه‌تی پارتی و یه‌كێتی رێككه‌وتن له‌سه‌ر درێژكردنه‌وه‌ی ویلایه‌تی سه‌رۆكی هه‌رێم بۆ دوو ساڵ و هه‌ردو فراكسیۆنی زه‌رد و سه‌وز ئه‌و درێژكردنه‌وه‌یان په‌سه‌ند كرد، فراكسیۆنی گۆڕان تێبینی یاسایی له‌سه‌ر ئه‌و درێژكردنه‌وه‌یه‌ نیشاندا و ره‌تیكرده‌وه‌.
له‌ روی پره‌نسیپه‌وه‌، فراكسیۆنه‌كه‌مان ئێستاش هه‌مان تێبینی له‌سه‌ر درێژكردنه‌وه‌ی ویلایه‌تی سه‌رۆكی هه‌رێم هه‌یه‌.
دووه‌م/ سیناریۆی رێكه‌وتن له‌سه‌ر پڕۆژه‌ی ده‌ستور: رێككه‌وتن له‌سه‌ر پڕۆژه‌یه‌كی ده‌ستور كه‌ بنه‌ما یاساییه‌كانی سیسته‌مێكی دیموكراتی په‌ڕله‌مانی ده‌سته‌به‌رو ده‌سه‌ڵاته‌كان به‌ هاوسه‌نگی به‌سه‌ر دامه‌زراوه‌ جیاجیاكانی ده‌وڵه‌تدا دابه‌ش بكات، ده‌توانێت هه‌رێم له‌ قه‌یرانی سه‌رۆكایه‌تی ده‌رباز بكات.
له‌ چه‌ند مانگی رابوردودا، فراكسیۆنی گۆڕان كۆششی زۆری كردوه‌ بۆ دۆزینه‌وه‌ی ئالیه‌تێكی گونجاو بۆ گه‌یشتن به‌ سازان و یه‌كلاكردنه‌وه‌ی پرسی ده‌ستور.
ئێمه‌ له‌ فراكسیۆنی گۆڕان ئه‌م سیناریۆیه‌ په‌سه‌ند ده‌كه‌ین و بۆ جێخستنی له‌ هه‌وڵه‌كانمان به‌رده‌وام ده‌بین.
سێهه‌م/ هه‌موار یان ئاماده‌كردنی یاسایه‌كیتری سه‌رۆكایه‌تی: ئه‌گه‌ر له‌به‌ر هه‌ر هۆیه‌ك نه‌توانرێت پرۆژه‌یه‌كی ده‌ستور كه‌ سازانی له‌سه‌ر كرابێت له‌كاتی خۆیدا ئاماده‌ بكرێت، ئه‌وا (به‌گوێره‌ی هه‌ندێك یاساناس) ده‌كرێت یاسای سه‌رۆكایه‌تی به‌جۆرێك هه‌موار بكرێته‌وه‌ یان یاسایه‌كیتر ئاماده‌ بكرێت كه‌ بنه‌ماكانی سیسته‌می په‌ڕله‌مانی له‌به‌رچاو بگرێت و چاره‌سه‌ر بۆ پرسی سه‌رۆكایه‌تی هه‌رێم پێشكه‌ش بكات.
بابه‌تی سه‌ره‌كی به‌لای ئێمه‌وه‌ گه‌یشتنه‌ به‌ سازان له‌سه‌ر جۆری سیسته‌می سیاسی هه‌رێم و ئه‌گه‌ر لایه‌نه‌كان له‌سه‌ر ئه‌و پرسه‌ بگه‌ن به‌ رێككه‌وتن، دیاریكردنی كه‌سێك بۆ پۆستی سه‌رۆكی هه‌رێم نابێته‌ گرفتی سه‌ره‌كی.
كاتێكیش كه‌ سازان و رێككه‌وتن له‌سه‌ر سیسته‌می په‌ڕله‌مانی به‌دیهات، ئێمه‌ ئه‌وكاته‌، هه‌ڵوێستی فراكسیۆنی گۆڕان ده‌رباره‌ی كاندید بۆ سه‌رۆكی هه‌رێم راده‌گه‌یه‌نین.
