له‌گه‌ل به‌ریبه‌یان ئۆتۆمبیله‌که‌م به‌ گڕ ده‌خست و تا به‌رده‌می نانه‌واخانه‌که‌ لێمده‌خوری ، چوار پێنج کولێره‌ی گه‌رمم ده‌کڕی و ده‌گه‌رامه‌وه‌ ماڵ .
زۆربه‌ی به‌یانیان مام هاوارم ده‌بینی به‌ شه‌له‌ شه‌ل  به‌ره‌و نانه‌واخانه‌که‌ ده‌چوو.
ئه‌م ڕێگا کردنه‌ی مام هاوار وایلێکردم چیترمنیش به‌ سواری ئۆتۆمبیل نه‌چم بۆ نان کڕین .
نانه‌واخانه‌که‌ دوو کۆلان دوور بوو له‌مالی من و مام هاواره‌وه‌ .
زۆرجار له‌سه‌ر کۆلان توشم به‌ توشی مام هاوار ده‌بوو، پێکه‌وه‌ تا به‌رده‌می نانه‌واخانه‌که‌ به‌ قسه‌ی خۆش ڕێگامان ده‌کرد .
به‌لام کێشه‌که‌م ئه‌وه‌بوو ده‌بوایه‌ له‌ گه‌ڕانه‌وه‌شدا له‌گه‌لی بگه‌ڕێمه‌وه‌ چونکه‌ شه‌رمم ده‌کرد به‌جێیبهێلم .
چه‌ند به‌یانییه‌ک له‌گه‌لی ڕێگام کرد ، له‌ پاشان ناچار بووم له‌ درزی ده‌رگاوه‌ چاو به‌ کۆلاندا بگێڕم  مام هاوار دیار نه‌بوایه‌ به‌ ڕاکردن خۆم ده‌گه‌یانده‌ نانه‌واخانه‌که‌ .
له‌ هه‌مووی سه‌یروسه‌مه‌رتر ئه‌وه‌بوو مام هاوار باوکی دوو کوڕی گه‌نج و دووکچی عازه‌ب بوو ، نه‌مده‌زانی چۆن ویژدانیان ڕێیده‌دا ئه‌و باوکه‌ پیره‌یان بنێرن بۆ نان کڕین؟!
هه‌رچه‌نده‌ پیرێکی په‌ککه‌وته‌ نه‌بوو ، لێ  مرۆڤێکی ماندوو دیاربوو .
مرۆیه‌کی بالا کورت وجامانه‌ له‌سه‌ر کلاوه‌که‌شی وه‌ک زه‌ردێنه‌ی هێلکه‌ له‌ دووره‌وه‌ ده‌بریقایه‌وه‌ .
چاوه‌کانی سپی سپی بوو، موی برۆکانی هه‌ر یه‌ک به‌لایه‌کدا ده‌رپه‌ڕیبوو .
رووخۆشی و وته به‌ نرخه‌کانی جوانیه‌کی تایبه‌تی پێ به‌خشی بوو!
جار هه‌بوو له‌ کاتی گه‌ڕانه‌وه‌مدا توشی مام هاوار ده‌بووم ، به‌ بزه‌ی پێکه‌نین توانجی لێده‌دام و ده‌یگوت : هاوسێکه‌م گورجتر بووه‌ ؟
منیش ده‌مگوت : مام هاوار  ئه‌گه‌ر دوابکه‌وم ، به‌یانیان شه‌قامه‌کان قه‌ره‌بالخ ده‌بن و به‌ دوو کاتژمێر ناگه‌مه‌ سه‌رکار!
مام هاوار وه‌لامیده‌دامه‌وه : ڕاست ده‌که‌یت کوڕم ،هه‌موو شت گۆڕاوه‌ جاران له‌ گه‌ڕه‌کێک یه‌ک ئۆتۆمبیل هه‌بوو که‌چی ئێستا مال هه‌یه‌ دووی هه‌یه‌.
به‌یانیه‌ک دره‌نگ له‌ خه‌و بێدار بوومه‌وه‌ خێرا ئۆتۆمبیله‌که‌م داگیرساند و تیژ به‌ره‌و نانه‌واخانه‌که‌ لێمخوڕی ، هه‌ر که‌ له‌سه‌ر کۆلانه‌که‌ پێچمدایه‌وه‌ مام هاوارم بینی له‌ ژێر دیوارێک به‌سه‌رده‌مدا که‌وتوبوو .
مام هاوارم  له‌کۆڵ کردو خستمه‌ ناو ئۆتۆمبیله‌که‌م ، تا به‌رده‌م ده‌رگای مالیان لێمخوڕێ .
هه‌ر له‌گه‌ل ده‌رگا لێدان خۆم کرد به ژوورا .
له‌ پاش چه‌ند خوله‌کێک مام هاوار به‌ هۆشتر بووه‌وه‌ و هه‌ستایه‌ سه‌رپێ ، دوو کوڕه‌که‌ی بن باڵیان گرتوو بردیانه‌ ماله‌وه‌ .
منیش سواری ئۆتۆمیله‌که‌م بووم و گه‌ڕامه‌وه‌ به‌ره‌و نانه‌واخانه‌که‌ .
له‌ پاش چه‌ند ڕۆژێکیتر دیسانه‌وه‌ مام هاوارم بینی به‌ره‌و نانه‌واخانه‌که‌ ڕێگای ده‌کرد .
زۆر به‌زه‌ییم پێدا هاته‌وه‌ وتم : مام هاوار چیتر تۆ مه‌یه‌ بۆ نان کڕین ، له‌گه‌ل ده‌ستی خۆم نان بۆ ئێوه‌ش ده‌کڕم و به‌قه‌د ده‌رگای حه‌وشه‌که‌تانه‌وه‌ هه‌لیده‌واسم .
وتی : کوڕم من له‌به‌ر خاتری کولێره‌کان ده‌چم بۆ نان کڕین .
ئه‌و کولێرانه‌ وه‌ک ئه‌ستورکه‌کانی ده‌ستی دایکم وایه‌ !
به‌م شیوه‌یه‌ هه‌موو به‌یانییه‌ک ده‌رزه‌نیک نان و دوو ئه‌ستورکم  بۆمالی مام هاوار ده‌کڕی  به‌ قه‌د ده‌رگای حه‌وشه‌یان  هه‌لمده‌واسی ، به‌لام مام هاوار هه‌میشه‌ بێدار بوو هه‌ر که‌ گوێی له‌ ده‌نگی ئۆتۆمبیله‌م ده‌بوو ده‌رگای حه‌وشه‌ی ده‌کرده‌وه‌ به‌ زۆر پاره‌که‌ی له‌ ده‌ستم ده‌نا و سوپاسی ده‌کردم .
چیرۆکی ئه‌م نان کڕینه‌م لای که‌س نه‌ده‌وێرا بدرێکنم نه‌کا گالته‌م پێبکه‌ن و بلێن : ئه‌ی مام هاوار دوو کوڕی هه‌یه‌ ئیتر تۆ بۆ خزمه‌تکارییان بۆده‌که‌یت؟!
به‌یانییه‌کیان وه‌ک جاران ده‌رزه‌نێک نانم بۆ مالی مام هاوار کڕی ، کاتێ گه‌یشتمه‌ به‌رده‌رگای مالیان مام هاوار نه‌هاته‌ ده‌ره‌وه‌ .
منیش کیسه‌ نانه‌که‌م به‌ قه‌د ده‌سکی ده‌رگاکه‌یان هه‌لواسی و گه‌رامه‌وه‌ ماڵ .
ئێواره‌ که‌ گه‌ڕامه‌وه‌ ماڵ له‌سه‌ر کۆلانه‌که‌وه‌ بینیم به‌رده‌رگای مالی مام هاوار پڕ له‌ خه‌لکه‌ و داره‌مه‌یتێک له‌به‌رده‌م ده‌رگایان دانراوه‌ .
یه‌کسه‌ر زانیم  مام هاوار گیانی سپاردووه‌ .
پرسه‌ ته‌واو بوو ، پووره‌ (سورگڵ) هاوسه‌ری مام هاوار سوپاسی کردم وتی :خوا له‌ هاوسێیه‌تیتان که‌م نه‌کات ... ئه‌و پیره‌مێرده‌م هه‌میشه‌ باسی چاکه‌ی تۆی ده‌کرد .
ئیتر به‌یانیان به‌ته‌نیا ده‌چووم بۆ نانه‌واخه‌نه‌که‌و ده‌گه‌ڕامه‌وه‌ ماڵ .
خۆشه‌ویستی و یادی مام هاواربه‌رده‌وام  له‌ ئه‌ندێشه‌مدا ده‌خولایه‌وه‌  .
له‌دلی خۆم وتم :  له‌وه‌بێ مام هاوار له‌ کاتێکی باش مردبێت ، خوا خۆشی ویستووه‌  نه‌یوستوه‌ پیرتر بێت وله‌ په‌ل و پۆ بکه‌وێت .
ئیتر له‌و ڕۆژه‌وه‌ سه‌رم لێشوابوو و  نه‌مده‌زانی چیبکه‌م !..خۆم له‌ پووره‌ (سورگل) بدزمه‌وه‌ ؟ پێکه‌وه‌ ڕێگا بکه‌ین ، به‌ سواری ئۆتۆمبیله‌که‌م بیبه‌م ‌ یان خۆم نانیان بۆکڕم؟
له‌گه‌ل ئه‌وه‌شدا هه‌موو به‌ریبه‌یانیه‌ک پووره‌ (سورگل)م ده‌بینی کیسه‌یه‌ک نانی به‌ده‌ستێک هه‌لگرتبوو ، به‌ده‌سته‌که‌یتری له‌تێ ئه‌ستورکی له‌ کیسه‌که‌ ده‌رده‌کرد و ده‌یخوارد!.
