لەكاتی دورستكردنەوەی هەڵبژاردەكانی تۆپی پێی عێراق بۆ بەشداری كردن بۆ خول پاڵەوانێتیەكان تەنانەت یارییە دۆستانە و ئامادەكارییەكانیشدا ، شەقامی وەرزشی هەرێمی كوردستان بەگشتی و وەرزشكاران و بەتایبەت تریش رۆژنامەنووسانی وەرزشی هەمیشە و بەبەردەوام ڕەخنە و گلەییەكانمان ئاراستەی یەكێتی تۆپی پێ عێراق دەكرد كە بۆچی هیچ یاریزانێكی كورد لە نێو ریزەكانی هەڵبژاردە جیاوازەكانی تۆپی پێی عێراقدا بەدی ناكرێت ئایا هۆكارەكان ئاست نزمی یاریزانانی كوردە یاخود بیركردنەوە تایەفی و مەزهەبیەكان رێگانادات ؟ وەڵامی ئەو پرسیارەیەش بۆیەكێتی تۆپی پێ عێراق بەجێ دەهێڵین ...
 لەئێستادا كە هەڵبژاردەی تۆپی پێ كوردستان دورستكراوە بۆ بەشداری كردن لە پاڵەوانێتی كۆنیفا بۆ هەرێمە بێ دەوڵەتەكان كە بڕیارە لە هەرێمی ئەبغازیا بەرێوەبچێت ، ئەوەی بەدی دەكرێت هیچ یاریزانێك بەدەر لە نەتەوەی كورد كە دانیشتووی هەرێمی كوردستانن و بەتایبەت تریش ئەو یاریزانانەی كە بە ڕەچەڵەك خەڵكی شاری كەركوك و سنورەكانی هەرێمی كوردستان  بانگهێشتی ریزەكانی هەڵبژاردەی تۆپی پێ كوردستان نەكراوون ، ئەمە لەكاتێكدایە بەشێكی زۆر لە و یاریزانانە ماوەیەكی زۆرە بڕبڕەی پشتی بەشێك لە یانەكانی كوردستانن ، ئایا مافی ئەوان نیە لە ریزەكانی هەڵبژاردەی كوردستان یاری بكەن ؟ ئەمە لە كاتێكدایە لە خولێكدا یاری دەكەن پێی دەڵێن خولی تۆپی پێ ( كوردستان ) دانیشتووی سنورێكن ناوی هەرێمی (كوردستانە) ئاڵایەك بەسەر سنگیانەوەیە پێ دەڵێن ئاڵای (كوردستان) ، یاخود ئەوانیش ئاستیان نزمە ؟ یان یەكێتی تۆپێ پێ كوردستانیش دەیەوێت هەمان سیاسەتی یەكێتی تۆپی پێ عێراق دووبارەدەكاتەوە ؟
نمونەی ئەو یاریزانانەیش زۆرن كە لەئێستادا لەو پەڕی توانا و ئاست بەرزیدان لەلایەن هاندەران و شەقامی وەرزشیەوە ناسراون منیش لێرەدا نمونەی چەند یاریزانێك دەهێنمەوە كە لەریزی بەشێكی زۆر لە یانەكانی كوردستان یاری دەكەن ، ئەوانیش  ( ئیسماعیل ئەحمەد گۆڵپارێزی وەرزی رابردوو یانەی نەورۆز كە وەك باشترین گۆڵپارێز لەسەر ئاستی كوردستان دیاری كرا ، ستار یاسین یاریزانی پێشووی یانەی زاخۆ و  یانەی كەركوك ، عەلی دعبس گۆڵپارێزی ئێستای یانەی زاخۆ ، عەلی حوسێن كابتن  و گۆڵكاری یانەی كەركوك و غانم كەریم یاریزانی ئێستا یانەی گازی باكور و پێشووی پێشمەرگەی هەولێر و كەركوك  ... چەندینی تر  ) بۆیە دەكرێت بڵێن ئەگەر ماڵی خۆمان لە شوشە دورستكرابوو ناكرێت بەرد بگرینە ماڵی خەڵكی .
