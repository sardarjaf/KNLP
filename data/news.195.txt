كۆمسیۆنی ئەنجومەنی مافەكانی مرۆڤی سەر بە نەتەوەیەكگرتووەكان راپۆرتێكی لەسەر بارودۆخی سوریا بڵاوكردەوەو رایگەیاند حكومەتی بەشار ئەسەدو لایەنەكانی دیكەی شەڕ لەو وڵاتە رێگرن لەبەردەم گەیشتنی هاوكاریە مرۆڤدۆستەكان بۆ خەڵكی ئاساییو برسی كردنی هاووڵاتیانی سڤیلیش وەكو تاكتیكێكی جەنگ بەكاردێت.
راپۆرتەكە ئاشكرایكردووە حكومەتی بەشار ئەسەد رێگا نادات خواردەمەنیو داودەرمانو یارمەتیە مرۆییەكانی دیكە بگەنە كەمپی یەرموكو بەشێكی بەرچاو لەو شانزە هەزار ئاوارە فەلەستینیەی كە لەو كەمپەدا نیشتەجێن بەهۆی برسیەتیو نەخۆشیەوە گیانیان لەدەستداوەو زیاتر لە سەدا چلی منداڵانی كەمپەكەش تووشی نەخۆشی بەدخۆراكی بوون.
راپۆرتەكە وێڕای رەخنەگرتن لە هەڵوێستی كۆمەڵگای نێودەوڵەتی بەرانبەر بە بارودۆخی سوریا، پێیوایە چارەسەركردنی شەڕێك كە بەشێوەی سیستەماتیك خەڵكی سڤیلی تێدا دەكوژرێت پێویستی بە هەماهەنگی و هەوڵی جیددیتری ولاتانی جیهان هەیە.
بەپێی ئامارەكان لەماوەی چوار ساڵی رابردوودا زیاتر لە دووسەدو بیست هەزار هاووڵاتی سوری بەهۆی شەڕی ناوخۆیی ولاتەكەیانەوە گیانیان لەدەستداوە كە زۆربەی زۆربەیان سڤیل بوونو بەهۆی هێرشی سوپاكەی بەشار ئەسەدەوە كوژراون.
