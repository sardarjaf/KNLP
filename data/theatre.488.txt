ڕێڤین لەگەڵ خێزانەکەیدا کە بریتییە لە دایک و باوک و برایەکی، لە تەمەنی پێنج ساڵیدا شاری کەرکووک بە جێ ئەهێڵن.
سەرەتا بەرەو تورکیا کۆچ ئەکەن و دواتر لە وڵاتی سویسرا لە شاری شافهاوزن Schaffhausen ئەگیرسێنەوە و ئێستا ماوەی حەڤدە ساڵە لەم وڵاتە ئەژی و هەڵگری ناسنامەی سویسرییە.
ڕێڤین هەر لە منداڵی و لە تەمەنێکی زۆر زووەوە، توانایەکی زۆر باشی لە لاساییکردنەوەدا هەبووە و تەمسیلکردن هەمیشە یەکێک بووە لە خولیا و ئارەزووەکانی.
زۆرجار لەناو ماڵدا لاسایی ئەو چیرۆک و تەمسیلییانەی ئەکردەوە کە لە تەلەفیزیۆن ئەیانیبینی، یان لاسایی هاوڕێ و دۆست و ئەندامەکانی خێزانەکەی ئەکردەوە.
لە چالاکی قوتابخانەشدا، چەندینجار بەشداری شانۆیی کردووە و سەرکەوتووانە ڕۆڵی بینیوە.
هەروەها ماوەیەک لەگەڵ منداڵانی گەڕەکەکەی خۆیان و هاوڕێکانی, گروپێکی شانۆییان پێک هێنابوو، کە ڕیڤین خەریکی ئیدارەکردن و ڕۆڵدابەشکردن بوو بەسەریاندا و بە سادەییە مناڵانەییەکەی خۆیان کاری شانۆ و تەمسیلییان لەناو گەڕەکدا ئەکرد.
دواتریش کە گەورەتر بوو، چەند جارێک لەگەڵ تیپی شانۆی مۆمۆل Momoll بەشداری کردووە کە تیپێکی شانۆیی گەنجانی خوار تەمەن هەژدە ساڵە لە شاری شافهاوزن.
ئەم خولیایە لەگەڵ گەورەبوونیدا گەورە بووە و تا گەییشت بەوەی ئەمساڵ لە شانۆگەری پیررێت بەشداری بکات کە دەنگ و سەدایەکی باش و جەماوەرێکی زۆری هەبوو.
ڕیڤین لە شانۆییەکەدا ڕۆڵی پیررێت دەبینێ کە کچێکی گەنجی ئەکرۆباتە و لە خێزانێکە کە کار و پیشەیان پەهلەوانی و یاری سێرکە.
پیررێت لەگەڵ دایک و خوشکەکەیدا کە ناوی سیمۆن  Simonە، بڕیاریان هەمیشە لە دەستی دایکیاندایە، ئەویش هەردەم خەون بەوەوە دەبینێ کە لە سێرک و ئەکرۆباتدا سەرکەوتنی زیاتر و زیاتر بەدەست بهێنن.
بۆ ئەمەش چاوی ئومێدی هەمیشە لەسەر پیررێتە، چونکە خاوەن توانایی و بەهرەیەکی زۆرە و لە کارەکەیدا سەرکەوتووە.
بەڵام حەز و خولیا و ئاواتی پیررێت، شتێکی ترە و بەم سەرکەوتنانە خۆشحاڵ نییە!
بۆیە لە قۆناغێک لە قۆناغەکانی تەمەنیدا ئەکەوێتە بیرکردنەوە لەوەی کە چیتر لەسەر ڕێچکەی خێزانەکەیان نەڕوا و چیتر بڕیاری چارەنووس و ژیانی لە دەستی دایکیدا نەبێ، بەڵکوو ئەم خۆی بڕیار لەسەر حەز و ئارەزوو و خولیا و خەونەکانی خۆی بدات.
هەر بۆیە ئەمە دەبێتە خاڵی ململانێی نێوان خۆی و دایکی..
شانۆییەکە بەوە کۆتایی دێت کە پیررێت لە کاتی ئەکرۆبات و یاری حەبلدا ئەکەوێتە خوارەوە و ئەکەوێتە حاڵەتی بێهۆشی و کۆماوە.. ئەو کاتە دایکی خەم و پەشیمانی دایئەگرێ...
بەڵام خۆشبەختانە لە دوا ساتدا پیررێت لەو ئەزمەیە دەربازی ئەبێ و جارێکی تر چاوەکانی ئەکاتەوە و بە چەپڵەڕێزانێکی زۆری ئامەدەبووان و جەماوەرەکە کۆتایی پێ دێت.
شانۆگەری پیررێت بە زمانی ئەڵمانی _ سویسرییە و لە نووسینی فانی نوسباومەر Fanny Nussbaumer و دەرهێنانی مانویلا دێ ڤێنتورا Manuela De Ventura ەیە.
ڕێڤین و پێنج شانۆکاری تر لەسەر تەختەی شانۆ ڕۆڵیان دەبینی.
دوای هەشت مانگ لە پرۆڤە و خۆئامادەکردن، لە ڕۆژی 11 و 15 و 16 و 19 ی ئازاری 2016 لەسەر شانۆی فاس کێلەر  Fass Kellerلە شاری شافهاوزن  Schaffhausenنماییش کرا.
شایانی باسە هەرچوار ڕۆژەکە کە نماییش کرا خەڵکێکی زۆر ئامادەی بوون و هۆڵەکە پڕ بوو لە خەڵک، تەنانەت ڕۆژی کۆتایی، هەندێک کەس بلیتیان بۆ نەمایەوە و جێگە نەبوو..!
گۆڤار و ڕۆژنامەکانی شارەکە چەند جارێک هەواڵیان لەسەر نووسی و ڕدایۆی مونۆت Munot کە ڕادیۆیەکی لۆکاڵی شارەکەیە لە ڕۆژی کۆتایی نماییشەکەدا چاوپێکەوتنیان لەگەڵ هەندێک لە شانۆکارەکان ساز دا کە ڕێڤین یەکێک بوو لەوانە.
