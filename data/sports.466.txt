لەچوارچێوەی یاریییەكانی قۆناغی چارەكی كۆتایی كۆپا ئەمریكا، هەڵبژاردەی ئەرجەنتین بە ئامادەبوونی زیاتر لە ٥٠ هەزار هاندەر لە یاریگای جیلێت ستادیۆم ڕووبەڕووی هەڵبژاردەی ڤەنزوێلا بوویەوە.
لە سەرەتایی یارییەكەدا گۆنزالۆ هیگواین دوو گۆڵی لە خولەكەكانی ٨ و ٢٨ بۆ تانگۆ تۆماركرد، بەڵام ئەم ئەنجامە ڤەنزوێلییەكانی بێهیوا نەكرد و لەدواین ١٥ خولەكی تایمی یەكەمدا فشارێكی زۆریان خستە سەر گۆڵی ئەرجەنتین و چەندین هەلی ترسناكیان بۆ دروست بوو كە لە نێوانیاندا لێدانێكی سزا بوو بۆ ئەوەی ئەنجامەكە كەم بكەنەوە، بەڵام سەرجەم ئەو هەلانەیان لەدەستدا و تایمی یەكەم بە دوو گۆڵی بێ وەڵام بۆ تانگۆ بەكۆتا هات.
لە تایمی دووەمدا كوڕانی تاتا مارتینۆ جارێكیتر كۆنترۆڵی یارییەكەیان گرتەوە دەست و گۆڵی سێیەمیان لە ڕێگەی مێسییەوە لە خولەكی ٦٠ تۆماركرد، هەرچەندە ڕۆندۆن لە خولەكی ٧٠ گۆڵێكی بۆ ڤەنزوێلییەكان تۆماركرد، بەڵام دوای تەنها خولەكێك لامێلا گۆڵی چوارەمی بۆ تانگۆكرد و ڤەنزوێلای بەتەوای بێهیواكرد و یارییەكەیان بە ئەنجامی ٤-١ بردەوە.
لەم یارییەدا لیۆنێل مێسی بۆ یەكەم جار بە شێوەیەكی سەرەكی یاریكرد و توانی گۆڵێك بكات و دوو گۆڵیش بۆ هاوڕێكانی دروستبكات و پێشەنگی كردن بۆ گەیشتن بە یاریی پێش كۆتایی پاڵەوانێتییەكە و تیایدا ڕووبەڕووی ئەمریكای خاوەن یاریگا دەبنەوە.
