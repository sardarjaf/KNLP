ئه‌و كۆچبه‌ره‌ی وێنه‌ دڵ ته‌زێنه‌كه‌ی به‌خێرایی له‌میدیاو تۆڕه‌ كۆمه‌ڵایه‌تییه‌كان بڵاوبوه‌وه‌و ده‌نگدانه‌وه‌ی به‌دوایخۆیدا هێنا، كورده‌و دۆخی ژیان‌و ساتی گرتنی ئه‌و وێنه‌یه‌ بۆ خه‌ندان ده‌گێڕێته‌وه‌.
له‌وێنه‌كه‌دا كۆچبه‌ره‌كه‌ له‌تێك نانی به‌ده‌سته‌وه‌یه‌و به‌ده‌م گریانه‌وه‌ ده‌یه‌وێت بیداته‌ منداڵێكی بچوك كه‌ له‌به‌رده‌میدایه‌و منداڵه‌كه‌ش فرمێسكه‌كانی ده‌سڕێت، وێنه‌كه‌ قسه‌وباسی زۆری له‌سه‌ر ره‌وشی ژیانی كۆچبه‌ران به‌دوای خۆیداهێنا.
سه‌رباری بڵاوبوونه‌وه‌ی له‌میدیاكانی جیهان‌و تۆڕه‌ كۆمه‌ڵایه‌تییه‌كان، هاوكات نوسینگه‌ی سكرتێری گشتی نه‌ته‌وه‌یه‌كگرتووه‌كان وێنه‌كه‌ی كرده‌ پۆسته‌رو له‌سه‌ری نوسی"پێویسته‌ سیاسه‌تی وڵاتان به‌رامبه‌ر كۆچبه‌ران رێزی مافه‌كانی مرۆڤ بگرێت".
له‌كاتی بڵاوبوونه‌وه‌ی وێنه‌ی ئه‌و كۆچبه‌ره‌ میدیاكان به‌ كۆچبه‌رێكی سوری‌و هه‌ندێكی دیكه‌یان به‌ ئه‌فغانی ناویان برد، به‌ڵام له‌به‌دواداچونێكی خه‌نداندا ده‌ركه‌وت ئه‌و كۆچبه‌ره‌ی ناو وێنه‌كه‌ كورده‌و خه‌ڵكی رۆژ هه‌ڵاتی كوردستانه‌.
وێنه‌كه‌ له‌ 19-11-2015 له‌سنوری یۆنان - مه‌قدۆنیا له‌لایه‌ن جۆرجی لیكۆڤسكی گیراوه‌و له‌لایه‌ن ئاژانسی پرێس فۆتۆی ئه‌وروپی بڵاوكراوه‌ته‌وه‌.
خدر عومه‌ر حه‌سه‌ن ناسراو به‌ (خدر محه‌مه‌د پور) ئه‌و كه‌سه‌ی ناو وێنه‌كه‌یه‌و خێزانداره‌و خاوه‌نی دوو منداڵه‌و دانیشتوی شاری مه‌هاباد بووه‌، ئه‌و كوڕه‌شی له‌وێنه‌كه‌دا فرمێسكه‌كانی خدر ده‌سڕێت یه‌كێكه‌ له‌ منداڵه‌كانی.
خدرو خێزانه‌كه‌ی ساڵی رابردوو به‌ره‌و هه‌نده‌ران كۆچیان كردووه‌و له‌كاتی په‌ڕینه‌وه‌یان له‌ئاوی ده‌ریای ئیجه‌ له‌نزیك دورگه‌یه‌كی یۆنان به‌له‌مه‌كه‌یان نقوم بوه‌و پۆلیسی یۆنانی رزگاری كردوون.
دوای ئه‌وه‌ی پۆلیس ده‌یان باته‌ وشكانی خدرو خێزانه‌كه‌ی له‌گه‌ڵ كۆچ به‌رانی دیكه‌ رێگایه‌كی زۆر به‌پێ ده‌بڕن تاده‌گه‌نه‌ سنوری مه‌قدۆنیا ئه‌وكات ته‌واو برسی‌و ماندوو ده‌بن‌و له‌كاته‌كانی پشوودان‌و نان خواردنیاندا وێنه‌كه‌یان ده‌گیرێت.
خدری ته‌مه‌ن 40 ساڵ بۆ خه‌ندان باسله‌كاتی گرتنی وێنه‌كه‌یان ده‌كات‌و ئه‌وه‌ده‌خاته‌ڕوو ئه‌و نانه‌ی له‌وێنه‌كه‌دا به‌ده‌ستیه‌وه‌یه‌تی له‌لایه‌ن یه‌كێك له‌ رێكخراوه‌ مرۆییه‌كانه‌وه‌ كه‌ یارمه‌تی كۆچبه‌ران ده‌ده‌ن پێیان دراوه‌.
"له‌ته‌ نانێكمان به‌ركه‌وت كاتێك دام به‌ منداڵه‌كه‌م نه‌یخوارد، چونكه‌ له‌كاتی نقوم بوونی به‌له‌مه‌كه‌ماندا كوڕه‌كه‌م ته‌ندروستی تێكچوبوو، سوێری ئاوه‌كه‌ مه‌عیده‌ی تێكدابوو هیچی بۆ نه‌ده‌خورا، منیش له‌خه‌فه‌تا ده‌ستمكرد به‌ گریان"خدر واده‌ڵێت.
ئه‌و منداڵه‌ی خدر ناوی مارتیا-یه‌و ته‌مه‌نی 6 ساڵه‌، كاتێك ئه‌و پارچه‌ نانه‌ ناخوات، خدری باوكی رۆژانی پێشتری خۆیانی بیرده‌كه‌وێته‌وه‌"كه‌ چه‌نده‌ خواردنی خۆشمان ده‌خوارد".
به‌وته‌ی خدر ئه‌و پارچه‌ نانه‌ی كه‌ له‌وێنه‌كه‌دا به‌ده‌ستیه‌وه‌یه‌ به‌شه‌ خواردنی سێ كه‌س بووه‌و له‌وكاته‌دا دوو رۆژ بووه‌ هیچیان نه‌خواردوه‌، ده‌ڵێت"ده‌مویست به‌هه‌رجۆرێك بێت مناڵه‌كه‌م ئه‌و نانه‌بخوات‌و نه‌مرێت، به‌ڵام نه‌یخوارد‌و تائێستاش دۆخی مناڵه‌كه‌م نه‌هاتۆته‌وه‌ باری ئاسایی خۆی".
خدر له‌رۆژهه‌ڵاتی كوردستان بازرگان بووه‌‌و باوكی شه‌هیدی حزبی دیموكراتی ئێرانه‌، خاوه‌نی سه‌روه‌ت‌و سامانێكی زۆر بووه‌‌و چه‌ند دوكان‌و كۆمپانیایه‌كی دروستكردنی قاڵبی چیمه‌نتۆی ئاماده‌كراو(كربستۆن)ی هه‌بووه‌ له‌گه‌ڵ باخێكی گه‌وره‌ی سێو.
وه‌ك خۆی باسیده‌كات ته‌نها نه‌بوونی ئازادی له‌مپه‌ربووه‌ له‌به‌رده‌میداو ئه‌وه‌ش وایكردووه‌ كه‌ زێدی خۆی به‌جێ‌ بهێڵێ‌و رێگه‌ی كۆچ بگرێته‌به‌ر.
خدر ئاشكرایكرد كه‌ خۆی‌و خێزانی‌و دوو منداڵه‌كه‌ی ئێستا له‌وڵاتی ئه‌ڵمانیان‌و به‌وته‌ی خۆی رزگاریان بووه‌"ئیتر ئازاد ئه‌ژین" به‌ڵام ته‌ندروستی منداڵه‌ شه‌ش ساڵانه‌كه‌ی هێشتا نه‌چۆته‌وه‌ باری ئاسایی خۆی‌و له‌ژێر چاودێری پزیشكدایه‌.
باوكی مارتیای 6 ساڵ ئاماژه‌به‌وه‌شده‌كات بڵاوبوونه‌وه‌ی وێنه‌كه‌یان چه‌ندین كه‌سی گریاندووه‌‌و خزم‌و كه‌سوكاره‌كه‌ی دوای بینینی وێنه‌كه‌ په‌یوه‌ندییان پێوه‌كردوه‌و وتویانه‌ بۆیان گریاون.
وێنه‌كه‌ی خدرو منداڵه‌كه‌ی سه‌رنجی رێكخراوه‌ مرۆییه‌كانی راكێشاو وه‌ك خۆی باسیده‌كات دوای بڵاوبوونه‌وه‌ی وێنه‌كه‌یان چه‌ندین رێكخراوی مرۆیی جیهانی رۆیشتوونه‌ ئه‌و ناوچه‌یه‌و به‌دوای ئه‌واندا گه‌ڕاون.
"به‌ڵام ئێمه‌ له‌وێ‌ رۆیشتبوین،  هه‌واڵی ئه‌و رێكخراوانه‌یان پێداین، به‌ڵام ئێمه‌ نه‌مانتوانی پێیان بگه‌ین، له‌ ئه‌ڵمانیاش ئێمه‌ به‌هۆی ئه‌‌و وێنه‌یه‌وه‌ ناسراوین".
هه‌رچه‌نده‌ خدرو خێزانه‌كه‌ی له‌رێگه‌ی كۆچكردنیان سه‌ختی‌و ناخۆشی زۆریان بینیوه‌، به‌ڵام په‌شیمان نییه‌ له‌رۆیشتنیان‌و ئه‌ڵمانیا به‌ به‌هه‌شت‌و شوێنی كۆتایی هێنان به‌خه‌م‌و رزگاربوون له‌كۆت‌و به‌ند ناوده‌بات‌و ده‌ڵێت" ئه‌و هه‌موو ناخۆشی و خه‌مه‌ی خواردمان له‌رێگا، بایی ئه‌و كۆت‌و به‌نده‌ نابێت كه‌ له‌سه‌رته‌ له‌ ئێران".
بڵاوبوونه‌وه‌ی وێنه‌كه‌ی خدرو كوڕه‌ شه‌ش ساڵانه‌كه‌ی یه‌كه‌م وێنه‌ی كۆچبه‌رانی كورد نییه‌ كه‌ ده‌نگدانه‌وه‌ی به‌دوای خۆیدا هێنابێ‌و تراژیدیاكانی كۆچی خستبێته‌ڕوو.
پێشتریش بڵاوبوونه‌وه‌ی وێنه‌ی خنكانی ئالان كوردیی ته‌مه‌ن 3 ساڵ له‌ كه‌ناراوه‌كانی بۆدرووم له‌توركیا كاردانه‌وه‌ی فراوانی به‌دوایخۆیدا هێناو بووه‌ مانشێتی میدیا به‌ناوبانگه‌كانی دونیا‌و له‌سه‌ر ئاستی سه‌ركرده‌كانی وڵاتانی زلهێزیش باس له‌وێنه‌كه‌ی ئالان‌و تراژیدیاكانی كۆچ كرا.
وێنه‌كه‌ی ئالان كه‌ له‌سه‌ر لمی كه‌نارئاوه‌كه‌ به‌ده‌مدا كه‌وتووه‌‌و شه‌پۆلی ئاو به‌هێشوای به‌ر جه‌سته‌ی ده‌كه‌وێت به‌خێرایی له‌میدیاو تۆڕه‌ كۆمه‌ڵایه‌تییه‌كان بڵاوبوه‌وه‌.
ئالان‌و خێزانه‌كه‌ی رۆژی 2-9-2015 به‌له‌مه‌كه‌یان نوقوم بوو، له‌خێزانه‌كه‌ی ئالان ته‌نیا عه‌بدوڵا كوردی باوكی رزگاری بوو، غالبی برای ئالان‌و ریحانی دایكی ‌و چه‌ند كه‌سێكی دیكه‌ی ناو به‌له‌مه‌كه‌ خنكان.
