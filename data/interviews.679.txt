ساڵی مەیموون Year of the Monkey: لە ساڵنامەی چینی دا هەموو ساڵێك ناوی ئاژەڵێکی لێ نراوە بۆ ماوەی 12 ساڵ.
ساڵی مەیموون ساڵی نۆیەمە، بەم جۆرە هەموو 12 ساڵ جارێك ئەگەڕێتەوە.
واتە، گەر ساڵی 1980 ساڵی مەیموون بێ، پاش ئەوە ساڵانی 1992، 2004، 2016 بە ساڵی مەیموون ناو ئەبرێن.
(وەرگێڕ)
هەندێ ماسیگر بوتڵێکیان لە قووڵایی دا دەرهێنا.
پارچە کاغەزێکی تیا بوو لێی نووسرابوو: “ڕزگارم بکەن!
من لێرەم.
ئۆقیانووس هەڵیداومەتە سەر دوورگەیەکی جێهێڵراو.
من لە کەناری ئاودا چاوەڕێی یارمەتیم.
خێرا کەن، من لێرەم!”
ماسیگری یەکەم وتی: “بەرواری لەسەر نییە.
تازە کار لە کار ترازاوە.
ئەشێ بوتڵەکە لەمێژ بێ لەناو زەریادا بێ.”
ماسیگری دووەم وتی: “ئاماژە بە شوێنیش نەدراوە.
تەنانەت ناشزانین کام ئۆقیانووسە.”.
ماسیگری سێیەم وتی: “نە کار لەکار ترازاوە نە دووریشە.
ئەو دوورگەیەی ئەڵێ لێرەیە لەهەموو شوێنێکە.”
