شه‌وی 29/ 30 ی کانونی دووه‌م، رێکخراوی تیرۆریستی (داعش) هێرشێکی فراوان و به‌ربڵاوی کرده‌ سه‌ر باشوری که‌رکوك.
هێرشه‌که‌ی (داعش) رووبه‌ڕووی به‌رگری پێشمه‌رگه‌ قاره‌مانه‌کان بۆوه‌ و دواجار به‌ خوێنی گه‌شی چه‌ندین پێشمه‌رگه‌ ئامانجه‌کانی (داعش) له‌بار بران و تیرۆریسته‌ به‌ربه‌ریه‌کان به‌ره‌و مۆڵگه‌کانی خۆیان پاشه‌کشه‌یان پێکرا.
هێرشه‌که‌ی (داعش) بۆ سه‌ر که‌رکوك هه‌ڵگری چه‌ندین مانایه‌ و شایسته‌ی ئه‌وه‌یه‌ له‌ چه‌ندین گۆشه‌نیگاوه‌ له‌سه‌ری راوه‌ستین؛
سەرەڕای ئەوەی (داعش) هەڵگری ئایدیۆلۆجیای دینیە، بەڵام ئامانج و ئەجێنداکانی بە توندی تێکەڵبوون بە ئەجێنداکانی ناسیۆنالیزمە نەریتیەکانی ناوچەکە، بە تایبەتی ناسیۆنالیزمی عەرەب.
روانگه‌ی (داعش) بۆ گه‌لی کوردستان و کێشه‌کانی درێژه‌ی بۆچونه‌کانی ناسیونالیزمی عه‌ره‌به‌ و له‌ بنه‌ڕه‌تا وه‌ك دوژمن و ته‌گه‌ره‌یه‌ك سه‌یری گه‌له‌که‌مان ده‌که‌ن که‌ ده‌بێت له‌ ناوببرێت.
بۆیه‌ (داعش) له‌ دژایەتیکردن و کارکردن بۆ لە ناوبردنی گەلی کورد وەك بوونێکی نەتەوەیی جیاواز و سەربەخۆ هەمان ئەجێندا و پلانەکانی ناسیۆنالیزمی عەرەب جێبەجێ دەکات.
لە کاتێکدا بەهۆی پاشخانە مێژوویی و سیاسیەکەیەوە کەرکوك مانیفێستی کێشەی کورد دەکات، لە روانگەی (داعش) ەوە خستنی کەرکوك شکاندنی شکۆ و لەناوبردنی دۆزی رەوای گەلەلەکەمانە.
لەهەمان کاتدا، کەرکوك و پێگە ستراتیجیەکەی دەتوانێت هێزە سیاسیە جیاوازەکان و ئینجا شارو شارۆچکە و ناوچە جۆراوجۆرەکانی کوردستان کۆبکاتەوە و هەموان بۆ پاراستنی کەرکوك رۆڵەکانیان بکەن بە قوربانی.
کەرکوك توانیتی لە رووبەڕووبوونەوەی (داعش) دا حیزب و هێزە سیاسیە جیاوازەکان یەکدەست و یەکدەنگ بکات و هەر ئەو یەکدەستی و یەكدەنگیەشبوو کە توانیتی (داعش) ببەزێنێت و پاشەکشەی پێبکات.
له‌گه‌ڵ ئه‌و خاڵە پۆزەتیڤانەدا، پێویستە هه‌ندێک راستی تاڵ ببینین که‌ جه‌نگی (داعش) و هێرشەکەی بۆ سەر کەرکوك چاکتر و ئاشکراتر په‌رده‌ی له‌سه‌ر لادان.
ئێستا به‌ ئاشکرا دیاره‌ که‌ خاڵی لاوازی کوردستان له‌ جه‌نگه‌که‌یدا له‌ دژی (داعش) نه‌بوونی سووپایه‌کی چه‌کداری یه‌کگرتووی حکومیه‌ که‌ له‌ جیاتی حیزب بڕیار له‌ داموده‌زگا حکومیه‌کان وربگرێت.
ئەمەش ئەوەمان لێدەخوازێت کە لە دروستکردنی سووپایەکی ئەوتۆ دەستوبرد و پەلە بکەین.
دوا قسە بەڵام گرنگترین قسە کە پێویستە ئاماژەی بۆ بکرێت، وانەیەکی گرنگی مێژووە!
ململانێکانی مێژووی مرۆڤایەتی تەئکید لە سەر ئەو راستیە دەکەنەوە کە گه‌لان به‌ هۆی هێز و توانای سه‌ربازی ناتوانن سه‌رکه‌وتنی هه‌میشه‌یی مسۆگه‌ر بکه‌ن، به‌ڵکو ئه‌وه‌ی سه‌رکه‌وتنی هه‌میشه‌یی و به‌رده‌وام و مسۆگه‌ر ده‌کات ئه‌و به‌هایانه‌یه‌ که‌ گه‌لان ته‌به‌نی و داکۆکی لێده‌که‌ن.
له‌ کاتێکدا (داعش) به‌ کۆمه‌ڵێك ئه‌جێندای به‌ربه‌ری و ترسناکه‌وه‌ هێرش ده‌کاته‌ سه‌ر گه‌لی کوردستان، زۆر گرنگه‌ داموده‌زگاکانی ده‌وڵه‌‌ت و حوکومه‌ت له‌ کوردستان زیاتر و جدیتر په‌ره‌ به‌ دیموکراسی و مافه‌کانی مرۆڤ و بنه‌ماکانی حوکومه‌تی هاوڵاتی بده‌ن.
دەبێت هێزی پێشمەرگە لە جەنگە رەواکەیدا لە دژی (داعش) بەها باڵاکانی مرۆڤایەتی بپارێزێت و نابێت هەرگیز لاسایی هێزە بەربەریەکانی (داعش) بکاتەوە!
پێویسته‌ و ده‌بێت جه‌نگه‌که‌مان له‌ دژی (داعش) له‌ به‌رگری سه‌ربازیدا کورت نه‌که‌ینه‌وه.
ده‌بێت وێڕای نه‌به‌ردی سه‌ربازی، شەڕی ئه‌و به‌هایانه‌ش بکه‌ین که‌ (داعش) یان دروستکردووه‌ و له‌ جێگه‌یاندا ئه‌و به‌هایانه‌ جێبخه‌ین که‌ (داعش) له‌ ریشه‌وه‌ هه‌ڵده‌ته‌کێنێت.
