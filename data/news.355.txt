سەركۆمار لە میانی بەشداریكردنی لە رێوەڕسمێكی بەربانگ كە لە لایەن كۆشكی سەركۆمارییەوە رێكخرابوو لەگەڵ پەرلەمانتارانی خولی پێشووی پەرلەمانی توركیا كۆ بووەوە و لە كۆبوونەوەكەدا وتیەكی پێشكەش كرد و باسی لەوەكرد كە حكوومەتی كەمینە چارەسەری كێشەكانی توركیا ناکات، وەك ئاماژەیەك بۆ بەشداری پێكردنی لیستەبراوەكانی دیكەی پەرلەمان لەو حكومەتەی كە لەئایندەیەكی نزیكدا بڕیارە دابمەزرێت.
ئەردۆغان رایگەیاند: وەكو هەر هەڵبژاردنێكی دیكە لەم هەڵبژاردنەیشدا وەكو ئەوەی كە خەڵك ویستی ئەنجامێك دەركەوت و ئەوەی لەسەر شانی ئێمەیە رێزگرتنە لە ئیرادەی خەڵك و بەپێی ئەو وێنەیە كە دەركەوتووە درێژەدان بە رێگاكەمانە، بێگۆمان لە بارودۆخی بەو جۆرەدا توانا و لێهاتوویی سیاسی دەبنە خاوەن گرنگی زیاتر.
خزمەت كردنی خەڵك لە ژێر كەشوهەوایەكی زەحمەتدا جێگای رێز و پێزانینە و ئەو پارتانەی سیاسیی ئەمڕۆ لە پەرلەماندا نوێنەریان هەیە رووبەڕووی تاقیكردنەوەیەكی بەو جۆرە بوونە.
ئەردۆغان راشیگەیاند: ئەوانەی لەو تاقیكردنەوەیەدا سەركەوتوو دەبن لە داهاتوودا ئەوەی حەقیان كردبێت لە لایەن خەڵكەوە پێیان دەدرێت.
ئەوانەیش كە ویست و داواكارییە سیاسییە تایبەتییەكانی خۆیان دەخەنە سەر بەرەژوەندییە نیشتمانییەكانی وڵاتەوە ئەوا بێگۆمان خەڵك وەڵامی پێویستی ئەوانیش دەداتەوە.
پێم وایە پێكهێنانی حكوومەتێكی كەمینە نابێتە چارەسەر بۆ كێشە و گرفتەكانی توركیا.
لە كەشوهەوایەكی بەو جۆرەدا یا حكوومەتی نوێ دادەمەزرێت یا ئەگەر هاتوو حكوومەت دانەمەزرا ئەوا هەوڵ دەدەین كە دووبارە بەبێ كەموكوڕی هەڵبژاردن بكرێتەوە.
بۆیە چ لەم قۆناغەدا چ لە قۆناغەكانی داهاتوودا راوێژكردن بە ئێوە و وەرگرتنی بیروڕای ئێوە گرنگە.
