ئاژانسی (ئەعماق)ی سەربە رێکخراوی تیرۆریستی داعش بەرپرسیارێتی رێکخراوەکەی لە تەقینەوەکانی ئەمڕۆی شاری برۆکسل راگەیاند کە بووە هۆی کوژرانی ٣٤ کەس و برینداربوونی زیاتر لە ١٠٠ کەس.
ئاژانسەکە لە بڵاوکراوەیەکدا کە بەزمانی ئینگلیزی نووسراوە دەڵێت کە چەند ئەندامێکی دەوڵەتی ئیسلامی بە پشتوێنی بۆمبڕێژکراو هێرشیان کردۆتە سەر فڕۆکەخانەی برۆکسل و وێستگەی ناوەندی میترۆی ئەو شارە، لە تۆڵەی بەشداری بەلجیکا لە هاوپەیمانێتی دژی داعش.
هەروەک لە بڵاوکراوەکەدا هاتووە کە ئەندامانی ئەو ڕێکخراوە پێش خۆتەقاندنەوەیان لە فڕۆکەخانەی برۆکسل تەقەیان بەناو فڕۆکەخانەکەدا کردووە.
ئەمەش لەکاتێکدایە کە ئەمڕۆ کەناڵی حکومی VRT رایگەیاند کە چەکێکی کلاشنکۆف لە تەنیشت یەکێک لە خۆکوژەکان دۆزراوەتەوە کە لەلایەن ئەندامانی رێکخراوی داعشەوە لەچەند هێرشێک لە ئەوروپا بەکارهاتووە.
تەقینەوەکانی ئەمڕۆی برۆکسل چوار ڕۆژ دوای دەستبەسەرکردنی یەکێک لە تۆمەتبارانی تەقینەوەکانی مانگی ١١ی ساڵی رابردووی پاریس دێت کە تێیدا ١٣٠ کەسی مەدەنی کوژران.
هەر لەوبارەوە باراک ئۆباما رایگەیاند کە ئێمە هەر شتێک پێویست بکات بۆ پاڵپشتی بەلجیکای دۆست و هاوپەیمانمان ئەنجامی دەدەین تاکو بکەرانی ئەو کردەوەیە رووبەڕووی یاسا بکەینەوە.
