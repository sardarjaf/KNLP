هێزە ئەمنییەكان زۆربەی رێگە سەرەكییەكان لە ناوەڕاستی بەغدای پایتەخت دادەخەن و رێوشوێنی توند بۆ پاراستنی ئەو خۆپیشاندانە دەگرنەبەر كە بڕیارە ئەمڕۆ لە بەغدا بۆ داواكارییەكانی تایبەت بە چاكسازی و بەجێگەیاندنی گۆڕانكارییە حكومییەكان، بەڕێوەبچێت.
سەرچاوەیەك لە بەغدا بە خەندانی راگەیاند، هێزە ئەمنییەكان لە سەرلەبەیانی ئەمڕۆوە، شەقامە سەرەكییەكانی ناوچەكانی ساڵحیە و شەقامی فڕۆكەخانەی موسەنا و سەعدون و ئەبو نەواس و باب ئەلشەرقی و شەقامی زەیتون و گۆڕەپانی تەیەران و شەقامی خەیامیان بە تەواوەتی داخستووە، هۆكاری ئەوەیشی بۆ پاراستنی ئەو خۆپیشاندانە گەڕاندەوە كە بڕیارە پاش چەند كاتژمێرێكی تر بۆ داواكارییەكانی تایبەت بە گۆڕانكاریی حكومی و چاكسازیی، لە گۆڕەپانی تەحریری ناوەڕاستی بەغدا دەستپێبكات.
لە پاش وتارەكەی حەیدەر عەبادی سەرۆك وەزیرانی عیراق كە رایگەیاند"لەگەڵ خۆپیشاندەراندا لە یەك خەندەقدایە و وادەی گۆڕانكارییەكی وەزاری ریشەیی نزیكبووەتەوە"، دوێنێ‌ پێنج شەممە، موقتەدا سەدر رابەری رەوتی سەدر، بڕیاریدا خۆپیشاندانەكەی ئەمڕۆ هەینی، لەبەردەم ناوچەی سەوزەوە، بۆ گۆڕەپانی تەحریر بگوازرێتەوە.
