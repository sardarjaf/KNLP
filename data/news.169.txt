سەرۆكی فراكسیۆنی ئیرادە لە ئەنجوومەنی نوێنەرانی عیراق، چەند بەڵگەنامەیەکی گرنگی لەبارەی گەڕاندنەوەی تێوەگلاوێکی دۆسیەی تیرۆر بۆ سەرکارەکەی بە فەرمانی سەرۆک وەزیران، ئاشکراکرد.
حەنان فەتلاوی، سەرۆکی فراکسیۆنی ئیرادە لە ئەنجومەنی نوێنەرانی عیراق، لە ئەکاونتی تایبەتیی خۆی، لە تۆڕی کۆمەڵایەتیی فەیسبووک، چەند بەڵگەنامەیەکی بڵاوکردەوە، کە تیایدا بە فەرمانی حەیدەر عەبادی، سەرۆک وەزیرانی عیراق، دوای دوورخستنەوە و خانەنشینکردنی بە تۆمەتی تێوەگلان لە چەند دۆسیەیەکی تیرۆردا، فەرماندەیەکی سوپای عیراق بە پلەی عەمید، دەگەڕێنێتەوە خزمەتی سەربازی.
ناوبراو ئاماژەیکردووە بەوەی، کە ئەم عەمیدە، لەلایەن وەزیری بەرگریی پێشووەوە بەپێی راپۆرتی راوێژکاری ئاسایشی نەتەوەیی دەزگای رووبەڕووبوونەوەی تیرۆر و هەواڵگریی سەربازیی عیراقی، پەیوەندیی بە رێکخراوە تیرۆرستییەکانەوە هەیە و رابردووی باش نییە.
بەپێی بەڵگەکانی فەتلاوی لە ساڵی 2013دا ئەم عەمیدە لەلایەن سەعدون دلێمی، وەزیری بەرگریی پێشووی عیراقەوە بەتۆمەتی تێوەگلانی لە چەند دۆسییەیەکی تیرۆردا خانەنشینکراوە و  دوورخراوەتەوە، بەڵام ئێستا لەڕێی خالید عوبێدی، وەزیری بەرگرییەوە و بە فەرمانی عەبادی، سەرۆک وەزیران گەڕێنراوەتەوە سەر پۆستەکەی.
