دڵنیابن گەر راپەرینى جەماوەرى دروست بێت ئەوا سەرەتا لە یانە و تیپ و بارەگا وەرزشیەکانەوە دەستپێدەکات، ئەو دیکتاتۆریەت و سیستەمى پشتاو پشت و  خزم و خزمێنە و کوتلە و کۆتلە بازییەى لەوەرزشدا ڕەگى داکوتاوە لەهیچ کایەکى دیکەدا بوونى نیە ، دەوترێت سیاسەت بۆ درۆزنەکانە منیش دەلێم وەرزش بۆ دوو ڕوەکانە ، بەوپەڕى ئامانەتەوە ئەلێم ئەو پاشاگەردانیەى لە وەرزشى کوردستان و کەرکوکدا هەیە لەهیچ کایەیەکى دیکەدا جێگاى نەکراوەتەوە.
پیاوە سپیەکان زۆر بەکەمى بەرپرسیارێتى وەرزشیان پێ دراوە ، زۆرن ئەوانەى لەوەرزشدا کار دەکەن بەڵام کەمن ئەوانەى بە بێگەردى رزگاریان دەبیت ، بیستومە سیاسییەکان کورسیەکانى ژێریان خۆش دەویت و مەگەر مەرگ جیایان بکاتەوە ئەى کورسى لێپرسراوانى وەرزشى بۆچى هێندە شیرینە ؟؟؟ ئەوانەى خزمەتى وەرزشیان کردوە بەبێ جیاوازى ئەوانەى سەرکەوتنى وەرزشى کەرکوک بە تاج ئەژمار دەکەن ، ئەوانەى بۆ شکستى وەرزشى شارەکەم گریاون نەک کەمن بەلکو نین.
بەشێک لە لێپرسراوانى وەرزشى کەرکوک زۆر قەزەمن لە ئاستى خزمەتکردنى وەرزش ، یەکێتیە وەرزشیەکان بەجۆرێک لەسەر کورسیەکانیان خۆیان چەسپاندوە وەک ئەوەى تەنها ئەوان وەزشیان کربێت و کەسانى دیکە پیازیان پاک کردبێت ، پێویست بوو لێپرسراوانى وەرزشى جیاواز لە سیاسیەکان یاساییەکیان بۆخۆیان دابنایە هیچ کەسیک نەک دوو خول بەڵکو لەیەک خول زیاتر بۆى نەبێت لەهیچ پۆستێکدا بمێنێتەوە بۆ ئەوەى بەکردار  بیسەلمێنین کە وەرزش پەیامى ئاشتى و لێبوردەیی و خۆشەویستییە.
ئەوەى ئێستا ڕوو دەدات سیستەمى هەتا هەتایە لە وەرزشدا ، لە ئێستادا هەڵبژاردنى لقەکانى یەکێتى تۆپى دەستیپێکردوەو لە ئایندەیەکى نزیکدا هەڵبژاردنى یەکێتیە وەرزشیەکان  بەڕێوەدەچێت بەڵام لەیەکەم هەنگاودا نائومێدیان کردین چونکە پۆستەکان وەک خۆیان مانەوەو لەڕٍێگاى ڕێکەوتنەوە بەهاوبەشى پۆستەکان پڕکرانەوە ، کاتى ئەوەیە یەکێتیە وەرشیەکانى کەرکوک سیمایەکى جوانى وەرزش پیشان بدەن و لە هەڵبژاردنى داهاتوودا زۆرینەیان لە دەرەوەى هەڵبژاردنەکان بمێننەوە و ئامادە نەبن پۆستەکانیان وەربگرنەوە کاتى ئەوەیە شانازى بۆخۆتان تۆماربکەن و خۆتان بە دوور بگرن لە ڕقى شەقامى وەرزشى کە دڵنیابن کوڵە کوڵیەتى.
