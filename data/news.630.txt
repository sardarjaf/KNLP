وه‌زاره‌تی ده‌ره‌وه‌ی ئێران پێدانی ڤیزه‌ی به‌ سێ ئه‌ندامی كۆنگرێسی ئه‌مریكا ره‌تكرده‌وه‌ كه‌ داوایان كردبوو بۆ چه‌ند مه‌به‌ستێك له‌وانه‌ بینینی بنكه‌ ئه‌تۆمییه‌كان سه‌ردانی تاران بكه‌ن.
نوسینگه‌ی محه‌مه‌د جه‌وادی زه‌ریف، وه‌زیری ده‌ره‌وه‌ی ئێران له‌ به‌یاننامه‌یه‌كدا وێڕای ڕه‌تكردنه‌وه‌ی داواكه‌ی ئه‌ندامانی كۆنگرێسی ئه‌مریكا، ڕایگه‌یاند"داواكاری ئێوه‌ بۆ سه‌ردانی ئێران قبوڵ ناكرێت، چونكه‌ ئه‌مه‌ ده‌ستێوه‌ردانه‌ له‌كاروباری ناوخۆی وڵات، به‌بیرتان ده‌هێنینه‌وه‌ ئێوه‌ وه‌ك ئه‌ندامی كۆنگرێسی ئه‌مریكا ده‌بێت ڕێز له‌سه‌روه‌ری وڵاتانی تر بگرن‌و بۆتان نییه‌ به‌هیچ شێوه‌یه‌ك له‌هیچ بوارێكی ئێران ده‌ست وه‌ربده‌ن".
سێ مانگ پێش ئێستا مایكل په‌مپۆ، لی زلدین‌و فرانك لۆبییندۆ ئه‌ندامانی كۆنگرێسی ئه‌مریكا له‌ڕێگه‌ی نوسینگه‌ی پاراستنی به‌رژه‌وه‌ندییه‌كانی ئێران له‌واشنتۆن داوای ڤیزه‌ی ئێرانیان كردبوو.
ئه‌ندامانی كۆنگرێسی ئه‌مریكا له‌داواكارییه‌كه‌یاندا ڕایانگه‌یاندبوو"به‌مه‌به‌ستی چاودێری هه‌ڵبژاردنه‌كانی ئێران‌و بینینی بنكه‌ ئه‌تۆمییه‌كان‌و سه‌ردانی زیندانییه‌كی ئه‌مریكی" ده‌یانه‌وێت سه‌ردانی ئێران بكه‌ن.
هاوكات نامه‌یه‌كی كراوه‌یان بڵاوكرده‌وه‌ كه‌ داوای بینینی عه‌لی خامنه‌یی ڕێبه‌ری شۆڕشی كۆماری ئیسلامی ئێران‌و محه‌مه‌د جه‌عفه‌ری فه‌رمانده‌ی گشتی سوپای پاسدارانی ئێرانیان كردبوو.
وێڕای ره‌تكردنه‌وه‌ی ته‌واوی داواكارییه‌كانی ئه‌و سێ ئه‌ندامه‌ی كۆنگرێسی ئه‌مریكا، وه‌زاره‌تی ده‌ره‌وه‌ی ئێران له‌به‌یاننامه‌كه‌یدا وتوشیه‌تی"ده‌مانه‌وێ ئه‌وه‌تان به‌ بیر بهێنینه‌وه‌ كه‌ ناتوانن سیاسه‌تی خۆتان به‌سه‌ر وڵاتانی تردا جێبه‌جێ بكه‌ن، پێویسته‌ بزانن ئێوه‌ وه‌كو ئه‌ندامانی كۆنگرێسی ئه‌مریكا هێزێكی جیهانی نین".
په‌یوه‌ندییه‌كان نێوان ئه‌مریكاو ئێران ساڵێك دوای شۆڕشی ئێران‌و له‌ساڵی 1980دا تێكچوون ئه‌وه‌ش دوای ئه‌وه‌ی كۆمه‌ڵێك خوێندكاری زانكۆی تاران هه‌ڵیانكوتایه‌سه‌ر باڵیۆزخانه‌ی ئه‌مریكا له‌تاران‌و هه‌موو كارمه‌ندانی باڵیۆزخانه‌كه‌یان به‌ بارمته‌ گرت، ئه‌وه‌ش به‌بیانووی لایه‌نگریی ئه‌مریكا بۆ شای ئێران.
هه‌رچه‌نده‌ له‌م ساڵانه‌ی دواییدا چه‌ندین دیدارو كۆبونه‌وه‌ی گرنگ له‌ نێوان وه‌زیری ده‌ره‌وه‌ی ئێران‌و هاوتا ئه‌مریكییه‌كه‌ی ئه‌نجامدراوه‌و ئێران‌و وڵاتانی خۆرئاوا له‌سه‌ر پرسی ئه‌تۆمیی ئێران گه‌یشتنه‌ رێككه‌وتن، به‌ڵام ئه‌وانه‌ نه‌بوونه‌ته‌ هۆی ئاسایی كردنه‌وه‌ی په‌یوه‌ندییه‌كانی نێوان تاران‌و واشنتۆن.
