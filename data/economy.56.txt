ئه‌مڕۆ پێنج شه‌ممه‌، بانكی‌ ناوه‌ندی‌ عیراق، بڕی 201 ملیۆن دۆلاری‌ خسته‌ بازاڕه‌وه‌، ئه‌و بڕه‌ش به‌راورد به‌ هه‌فته‌ی‌ یه‌كه‌می‌ سه‌ره‌تای‌ ساڵ، به‌رزبوونه‌وه‌ی‌ به‌رچاوی‌ به‌خۆوه‌بینی.
بانكی‌ ناوه‌ندی‌ عیراق بۆ رێگرتن له‌ له‌ به‌رزبوونه‌وه‌ی‌ نرخی‌ دۆلار، رێژه‌ی‌ فرۆشتنی‌ ئه‌و دراوه‌ی‌ زیاتر كرد و ته‌نیا له‌ ماوه‌ی‌ ئه‌م دوو رۆژه‌دا، زیاتر له‌ 414 ملیۆن دۆلاری‌ خسته‌بازاڕه‌وه‌.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ پێنج شه‌ممه‌، بڕی‌ 201 ملیۆن دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌ پرۆسه‌ی‌ فرۆشتنه‌كه‌شدا، 25 بانك و 21 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
هه‌ر به‌پێی‌ به‌یاننامه‌كه‌، بڕی‌ فرۆشتن به‌ كۆمپانیاكانی‌ حه‌واڵه‌ی‌ دارایی‌ گه‌یشتووه‌ته‌ 171 ملیۆن و 149 هه‌زار و 926 دۆلار، 30 ملیۆن و 70 هه‌زار دۆلاریش به‌شێوه‌ی‌ كاش فرۆشراوه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن و كڕینی‌ دۆلار به‌ به‌های‌ 1182 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیای‌ حه‌واڵه‌كان به‌ 1190 دینار بۆ دۆلارێك دیاریكرد كه‌ عموله‌ی‌ 24 دینار بۆ هه‌ر دۆلارێكی‌ له‌گه‌ڵدا بووه‌، فرۆشتنیش به‌ شێوه‌ی‌ كاش به‌ به‌های‌ 1190 دینار بووه‌ بۆ دۆلارێك كه‌ 24 دینار بۆ هه‌ر دۆلارێك، عموله‌ی‌ بانكی‌ ناوه‌ندی‌ له‌گه‌ڵدابووه‌.
