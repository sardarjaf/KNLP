بۆ ئیمه‌ ڤیڤا یه‌كه‌مین ده‌روازه‌ى به‌ره‌و جیهانی بوونى تۆپى پێى كوردستان بوو، ئه‌گه‌رچى له‌ ئاست ئوومێده‌كانى ئیمه‌ى كورددا نیه‌، به‌ڵام ده‌شێ ده‌ستپێكێكى باش و كلیلى كردنه‌وه‌ى ده‌رگایه‌كى گه‌وره‌تر بێت.
ڤیڤاكه‌ى كوردستان بۆ هه‌موومانى سه‌لماند جه‌ماوه‌رى وه‌رزشیمان چه‌ند تامه‌زرۆو تینووی بینینى هـه‌ڵبژارده‌كه‌یه‌تى به‌ درێسێك كه‌ ئاڵاى وڵاته‌كه‌ى له‌سه‌ر نه‌خشێندرابێ، ئاى خوایه‌ چۆن هه‌ستێك بوو، كاتێ هه‌موو ئاماده‌بووانى یاریگا به‌یه‌ك ده‌نگ ئه‌ى ره‌قیبیان ده‌گوته‌وه‌!
ئه‌وسا خۆرى ناو ئاڵاكه‌ى ده‌ستى گه‌نجه‌ خوێن گه‌رمه‌كانیش، تابلۆیه‌كى ئه‌فسوناوی و ئاسۆى گه‌شى گه‌له‌كه‌مانى نیشانده‌دا، لاوه‌كانيشمان خوین گه‌رمانه‌ به‌دواى تۆپ رایان ده‌كردو هه‌وڵى بردنه‌وه‌یان ده‌دا، ئه‌وسا زانیم گه‌ر ده‌رفه‌ت بره‌خسێ، گه‌نجه‌كانمان ده‌توانن ئاڵاى كوردستان بگه‌یه‌ننه‌ مۆندیالیش.
ئێستا قسه‌و باسى بوونه‌ ئه‌ندامى فیفاو چوونى كوردستان بۆ نێو گه‌وره‌ترین فیدراسیۆنى جیهانى، بۆته‌ رۆژه‌ڤ و شه‌قامى وه‌رزشى زورترین گه‌نگه‌شه‌ى ده‌كات، ئه‌م ده‌نگۆیانه‌ش دواى بینینیكى سه‌فین كانه‌بى و پلاته‌رى سویسرى هات، به‌ڵام لێره‌دا پێویسته‌ ژیرانه‌و واقیعیانه‌ بیر بكه‌ینه‌وه‌و له‌ خومان بپرسین میكانیزمه‌كانى بوون به‌ ئه‌ندام له‌ یه‌كێتى تۆپى پێى جیهانى چین؟ تا چه‌ند كوردستان بنه‌ماكانى چوونى بۆ نێو ئه‌و فیدراسیۆنه‌ى تیدایه‌؟ ئایا فیفا بو مامه‌ڵه‌كردن یاسا ده‌كاته‌ پێوه‌ر، یاخود سۆزو په‌یوه‌ندى كه‌سى؟ هه‌موو ئه‌و گریمان و پرسیارانه‌ وه‌ڵامه‌كانیان رۆشنه‌، گه‌ر سه‌یرێكى یاساكانى فیفا بكه‌ین، بۆمان روونده‌بێته‌وه‌ تا ئێستا هـیچ هه‌رێمێكى فیدرال نه‌یتوانیوه‌ له‌و فیدراسیۆنه‌ جیهانیه‌دا ئه‌ندام بێت، ئه‌مه‌ش گه‌ڕانه‌وه‌ى ئه‌و كه‌یس و گفتووگۆیه‌یه‌ بۆ بنبه‌ست ده‌گه‌یه‌نێت، كه‌وابێ له‌ یه‌كه‌م هه‌نگاودا بێ له‌به‌رچاوگرتنى خاڵه‌كانى دیكه‌، گه‌وره‌ترین به‌ربه‌ست و كۆسپمان هاته‌ پێش و ئاواته‌كه‌مانى تا ماوه‌یه‌كى دیكه‌ش وه‌ك خه‌ون هێشته‌وه‌.
بۆیه‌ له‌ به‌رپرسانى وه‌رزشى هه‌رێمه‌كه‌مان ده‌خوازم له‌ جیاتى به‌ دواى برینى ئه‌و به‌ربه‌سته‌ كۆنكریتیه‌ بگه‌ڕین، باشتره‌ ئاماده‌كارى بۆ قۆناغى دواى سه‌ربه‌خوبوون بكه‌ن كه‌ هاتنه‌دى له‌ ئان و ساتدایه‌، به‌شێوه‌یه‌ك له‌ رێگه‌ى دروستكردنى فێرگه‌و قوتابخانه‌ى وه‌رزشى و پێگه‌یاندنى یاریزانان، كار بۆ پته‌وكردن و پێشڤه‌بردنى ژێرخانى تۆپى پێ بكه‌نه‌وه‌، نه‌ك كاتى خۆیان به‌ شتیكى مه‌حال به‌ فیڕۆ بده‌ن.
