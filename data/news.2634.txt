دوای ئەوەی دوێنێ 30 حوزەیران لەنێو كۆبوونەوەی پەرلەمانی كوردستاندا، هاوڕێ ئەبو كاروان سەرۆكی فراكسیۆنی ئازادی لەپەرلەمان، لەمیانی گفتوگۆو دەربڕینی بۆچوونەكانیدا ناوی چەتەكانی داعشی بەدەوڵەتی خەلافەتی ئیسلامی هێنا، مەلا مەروان گەڵاڵی سەرۆكی فراكسیۆنی كۆمەڵی ئیسلامی و ئەندام پەرلەمانێكی دیكەیان بەناوی هەورامان، لەئاست ئەو ناوەو پاشكۆی وشەی"ئیسلامی"، خۆیان پێنەگیراو روون و ئاشكرا ئەوەی لەدڵیان بوو بەرامبەر داعش گوتیان و بەگژ ئەبو كارواندا چوونەوەو مشتومڕێكی زۆریان نایەوە، لەسەر ئەوەی داعش بە"دەوڵەتی ئیسلامی" ناودێنێت و ئەمەیان گوایە سووكایەتییە بەئیسلام!!
ئەم پەرچەكردارەی ئەم دوو پەرلەمانتارە ئیسلامییە، ناڕەزایەتییەكی بەرفراوانی لەشەقام و دەزگاكانی راگەیاندن و تۆڕە كۆمەڵایەتییەكان بەدوای خۆیدا هێناو ژمارەیەكی بەرچاوی رۆشنبیران و رۆژنامەنووسان  هەڵوێستی ئەبوكاروانیان بەرزنرخاند لەدەرخستنی راستییەكان و داكۆكیكردن لەمافەكانی خەڵك و  لەبەرامبەریشدا ئیدانەی هەڵوێستی ئەو دوو پەرلەمانتارەیان كردوو ئەم كردارەیان بەهاوسۆزی بۆداعش لەقەڵەمدا.
