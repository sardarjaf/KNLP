نه‌خشه‌رێگه‌ی‌ ریفۆرمی‌ ئابووری‌ هاوبه‌شی‌ حكومه‌تی‌ هه‌رێمی‌ كوردستان و گروپی‌ بانكی‌ نێوده‌وڵه‌تی‌ بۆ سێ ساڵی‌ ئاینده‌ راگەیەندرا.
نه‌خشه‌رێگه‌كه‌ له‌ژێر ناونیشانی‌ (ریفۆرم له‌ ئابووری‌ هه‌رێمی‌ كوردستاندا له‌پێناو بوژانه‌وه‌ی‌ گشتی‌ و پاراستنی‌ چینی‌ هه‌ژاران) كه‌ 211 كه‌س به‌شداریان له‌نوسینیدا كردووه‌ ئه‌مڕۆ دوشه‌ممه‌ له‌هه‌ولێر راگەیەندرا.
عه‌لی‌ سندی‌ وه‌زیری‌ پلاندانانی‌ حكومه‌تی‌ هه‌رێمی‌ كوردستان ئه‌مڕۆ دوشه‌ممه‌ له‌مه‌راسیمی‌ راگه‌یاندنی‌ نه‌خشه‌ رێگه‌كه‌ له‌ هۆڵی‌ سه‌عد عه‌بدوڵا له‌هه‌ولێر رایگه‌یاند، له‌ساڵی‌ 2013 له‌گه‌ڵ بانكی‌ نێوده‌وڵه‌تی‌ رێككه‌وتنێكیان ئیمزاكردووه‌و له‌و كاته‌وه‌ پێكه‌وه‌ كارده‌كه‌ن.
عه‌لی‌ سندی‌ جه‌ختیكرده‌وه‌، پێویسته‌ حكومه‌تی‌ هه‌رێم سود مه‌ندبێت له‌و قه‌رزانه‌ی‌ عیراق وه‌ریده‌گرێت و پێویسته‌ كۆمه‌ڵگای‌ نێوده‌وڵه‌تیش ئه‌وه‌ له‌به‌رچاو بگرێت.
داواشی‌ له‌كۆمه‌ڵگه‌ی‌ نێوده‌وڵه‌تی‌ كرد هاوكاری‌ حكومه‌تی‌ هه‌رێم بكه‌ن له‌جێبه‌جێكردنی‌ ئه‌و نه‌خشه‌ رێگه‌یه‌دا، به‌و پێیه‌ی‌ ته‌نها ته‌واوكردنی‌ ئه‌و پڕۆژانه‌ی‌ وه‌ستاون پێویستیان به‌ پێنج ملیار دۆلار هه‌یه‌.
عه‌لی‌ سندی‌ ئاماژه‌ی‌ به‌وه‌شكرد، له‌ نه‌خشه‌ رێگه‌كه‌دا باسی‌ رێژه‌ی‌ هه‌ژاری‌ له‌هه‌رێم كراوه‌ كه‌ به‌ڕێژه‌یه‌كی‌ به‌رچاو زیادیكردووه‌.
نه‌خشه‌ رێگه‌كه‌، پێشنیاری‌ كۆمه‌ڵێك چاكسازی‌ ده‌كات بۆ تواناداركردنی‌ هه‌رێمی‌ كوردستانی‌ عێراق بۆ نه‌خه‌شه‌كێشانی‌ رێگای‌ ده‌ربازبوون له‌ ئاسته‌نگه‌ ئابوورییه‌كان كه‌ ئێستا رووبه‌رووی‌ بۆته‌وه‌، هه‌روه‌ها بۆ هه‌نگاونان به‌ره‌و به‌دیهێنانی‌ ئاینده‌یه‌كی‌ ئابووری‌ فره‌چه‌شن و به‌رده‌وام، ئه‌وه‌ش دوای‌ ئه‌وه‌ی‌ له‌م دواییانه‌دا كۆمه‌ڵێك هۆكار فشاری‌ زیاتریان خستۆته‌ سه‌ر هه‌رێمی‌ كوردستان وه‌ك قه‌یرانی‌ دارایی، نزیكی‌ له‌ ناوچه‌كانی‌ جه‌نگ و لێشاوی‌ په‌نابه‌ران و ئاواره‌ ناوخۆییه‌كان.
نه‌خشه‌ڕێگه‌كه‌، رێبه‌رێكی‌ ئابوورییه‌ بۆ یارمه‌تیدانی‌ سیاسه‌تدانه‌ران بۆ مامه‌ڵه‌ كردن له‌گه‌ڵ ئاسته‌نگه‌ هه‌نووكه‌یی‌ و دوورمه‌وداكانی‌ هه‌رێمی‌ كوردستان له‌ ماوه‌ی‌ سێ ساڵی‌ داهاتوودا.
فه‌رید بیلحاج به‌ڕێوه‌به‌ری‌ به‌شی‌ رۆژهه‌ڵاتی‌ ناوه‌ڕاستی‌ بانكی‌ جیهانی‌ له‌ لێدوانێكی نوسراودا كه‌ وێنه‌یه‌كی‌ بۆ خه‌ندان نێردراوه‌ رایگه‌یاند "هه‌رێمی‌ كوردستانی‌ عێراق هێزو ده‌رفه‌تی‌ هه‌یه‌ بۆ رزگاركردنی‌ ئابوورییه‌كه‌ی‌ له‌ قه‌یران، وه‌ك سه‌رچاوه‌ی‌ گه‌وره‌ی‌ نه‌وت و گاز، زه‌وی‌ كشتوكاڵی‌ به‌ پیت، دانیشتوانی‌ گه‌نج و كارخواز، هه‌روه‌ها پێگه‌یه‌كی‌ سه‌قامگیر كه‌ له‌سه‌ر چه‌قی‌ رێگه‌ بازرگانیه‌كانه".
له‌ نه‌خشه‌ رێگه‌كه‌دا بانكی‌ نێوده‌وڵه‌تی‌ ستراتیژێك پێشنیار ده‌كات كه‌ ده‌توانێت هه‌رێم له‌ قه‌یرانی‌ دارایی‌ رزگار بكات و هه‌نگاو به‌ هه‌نگاو ئابووری‌ هه‌رێم بخاته‌ رێچكه‌یه‌كی‌ گه‌شه‌ی‌ هاوسه‌نگ و به‌رده‌وام.
ئه‌م ستراتیژیه‌ پێكدێت له‌ چاكسازی‌ دارایی بۆ به‌هێزكردنی‌ توانای‌ حكومه‌تی‌ هه‌رێمی‌ كوردستان بۆ پاراستنی‌ خه‌رجییه‌ سه‌ره‌كییه‌كانی‌ له‌ كاریگه‌رییه‌ ده‌ره‌كییه‌كانی‌ هه‌ڵبه‌زو دابه‌زی‌ داهات.
سیبێل كولاكسیز ئابووریناسی‌ پێشكه‌وتووی‌ بانكی‌ نێوده‌وڵه‌تی‌ و سه‌رۆكی‌ تیمه‌كه‌و نووسه‌ری‌ سه‌ره‌كی‌ راپۆرته‌كه‌ ده‌ڵێت "هاوشان له‌گه‌ڵ رێوشووێنه‌كانی‌ چاكسازی‌ دارای و په‌یكه‌ری‌ كارگێری‌ چوارچێوه‌ی‌ پاراستنی‌ كۆمه‌ڵایه‌تی‌ حكومه‌تی‌ هه‌رێمی‌ كوردستان ده‌بێته‌ هۆی‌ به‌هێزكردن و به‌خشینی‌ ئامراز بۆ مامه‌ڵه‌كردن له‌گه‌ڵ قه‌یرانی‌ به‌رده‌وامی‌ كۆمه‌ڵایه‌تی‌ و مرۆیی‌".
راپۆرته‌كه‌ پشتده‌به‌ستێت به‌ هه‌ڵسه‌نگاندنه‌كانی‌ پێشتری‌ بانكی‌ نێوده‌وڵه‌تی‌ و ئه‌زمونی‌ ده‌زگای‌ دارایی نێوده‌وڵه‌تی‌ له‌گه‌ڵ كه‌رتی‌ تایبه‌ت له‌هه‌رێمی‌ كوردستان له‌ چه‌ند ساڵی‌ رابردوودا.
