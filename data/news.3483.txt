حكومه‌تی‌ هه‌رێمی‌ كوردستان بڕیاریدا پێش جه‌ژنی‌ ره‌مه‌زان موچه‌ی‌ مانگی‌ پێنجی‌ سه‌رجه‌م وه‌زاره‌ته‌كان دابه‌شبكرێت، ئه‌وه‌ش به‌وته‌ی‌ سه‌رچاوه‌یه‌ك له‌ نوسینگه‌ی‌ سه‌رۆكی‌ حكومه‌ت.
ئه‌مڕۆ پێنج شه‌ممه‌ به‌ سه‌رپه‌رشتی نێچیرڤان بارزانی سه‌رۆكی‌ حكومه‌ت، كۆبوونه‌وه‌ی ئه‌نجوومه‌نی باڵای رووبه‌ڕووبوونه‌وه‌ی قه‌یرانی دارایی به‌ڕێوه‌چوو، كه‌ پێكدێت له‌ سەرۆكی حكومەت و جێگرەكەی، وەزیرانی دارایی و سامانە سروشتییەكان و پلاندانان.
سه‌رچاوه‌یه‌كی ئاگادار له‌ ئەنجومەنی وەزیران به‌خه‌ندانی‌ وت "له‌كۆبونه‌وه‌كه‌دا بڕیارداوه‌ تاپێش جه‌ژنی ره‌مه‌زان مووچه‌ی مانگی 5-ی سه‌رجه‌م فه‌رمانبه‌ران دابه‌شبكرێت، واته‌ له‌ هه‌فته‌ی داهاتووه‌وه‌ ده‌ست به‌ دابه‌شكردنی ده‌كرێت، به‌ مووچه‌ی خانه‌نشینان و كه‌سوكاری شه‌هیدانیشه‌وه‌".
سه‌رچاوه‌كه‌ ئاماژه‌ی‌ به‌وه‌شكرد، ئه‌م مانگه‌ ده‌ستكاری‌ پاشكه‌وتی‌ مووچه‌ ناكرێت به‌هۆی‌ راگرتنی‌ هه‌نارده‌ی‌ نه‌وتی‌ كه‌ركوك بۆ ده‌ره‌وه‌ كه‌ پێشتر له‌لایه‌ن هه‌رێمه‌وه‌ هه‌نارده‌ ده‌كرا، به‌ڵام پێده‌چێت دوای‌ جه‌ژن و بۆ موچه‌ی‌ مانگی‌ شه‌ش ده‌ستكاری‌ رێژه‌ی‌ پاشكه‌وت بكرێت.
بەپێی سیستەمی پاشكەوتی موچە كە لەسەرەتای ئەمساڵەوە چووەتە بواری جێبەجێكردنەوە، جگە لە وەزارەتی پێشمەرگەو هێزەكانی ئاسایش و بەرگری و فریاكەوتن، موچەی فەرمانبەرانی سەرجەم وەزارەتەكانی دیكە بەپێی رێژەی موچەكانیان بەڕێژەی جیاواز كەمكراوەتەوە.
دوو رۆژ له‌مه‌وبه‌ر نێچیرڤان بارزانی‌ سه‌رۆكی‌ حكومه‌تی‌ هه‌رێمی‌ كوردستان  له‌ لێدوانێكیدا بۆ رۆژنامه‌نوسان له‌میانه‌ی‌ سه‌ردانه‌كه‌یدا بۆ سلێمانی‌ رایگه‌یاندبوو، قه‌یرانی‌ دارایی ته‌نها تایبه‌ت نییه‌ به‌هه‌رێمی‌ كوردستانه‌وه‌، به‌ڵكو به‌هۆی‌ دابه‌زینی‌ نرخی‌ نه‌وته‌وه‌ هه‌موو ناوچه‌كه‌ی‌ گرتووه‌ته‌وه‌.
زیاتر لە دوو ساڵە هەرێمی كوردستان لەقەیرانێكی دارایی قوڵدایە، بەهۆی دابەزینی نرخی نەوت و بڕینی بەشە بودجەی هەرێمەوە لەلایەن بەغداوە.
