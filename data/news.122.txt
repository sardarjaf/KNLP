دوەمین خولی فێستیڤاڵی فیلمی نێودەوڵەتی سلێمانی، لەوادەی دەستپێکردن نزیکبۆتەوەو بەشەکانی فێستیڤاڵیش بەرەو کۆتایی ڕێکخستنی کارەکانیان دەچن، ھەر لەو چوارچێوەیەشدا وێنەی نوێی لۆگۆی فێستیڤاڵەکەیان بڵاوکردەوە کە ھەندێک گۆڕانکاری لەدیزاینەکەدا کراوە.
جیاواز لەوەش تایبەتمەندیەکی دیکە لەبەرچاو گیراوە ئەویش گۆڕینی ڕەنگی لۆگۆکەیە لەکاتی دانانی لەگەڵ ھەواڵ‌و زانیاریەکاندا بەجۆرێک، ئەگەر ماڵپەڕێک ڕەنگی دیزاینەکەی ھەر جۆرێک بێت، ئەوا لۆگۆکەش ئەو ڕەنگە وەردەگرێت کە لەو نزیکە، ئەمەش بەمەبەستی تایبەتمەندی لۆگۆکەو گۆڕانکاری لەدیزاینەکەیدا بەراورد بەخولی یەکەمی فێستیڤاڵەکە.
پایتەختی ڕۆشنبیری لەچاوەڕوانی چالاکیەکانی دوەمین خولی فێستیڤاڵی فیلمی نێودەوڵەتی سلێمانییەو میوانداری ژمارەیەکی زۆر لەھونەرمەندانی وڵاتانی جیھان دەکات‌و بڕیارە لە ١ی ئۆکتۆبەر بۆ ماوەی حەوت ڕۆژ  شاشەی سینەماکان لەپایتەختی ڕۆشنبیری زیاتر لە (١٢٥) فیلمی لەسەر نمایش بکرێت.
خولی دوەمی فێستیڤاڵی فیلمی نێودەوڵەتی سلێمانی، بەیەکێک لەپڕۆژە ھونەرییە گەورەکانی سلێمانی دێتە ئەژمار کە لەلایەن کۆمپانیای (مەستی فیلم) بەڕێوەدەچێت‌و لە ١٢٦ وڵاتی جیھانیشەوە فیلمی بۆ ڕەوانەکراوە.
