ئه‌نجومه‌نی پارێزگای كه‌ركوك وه‌ڵامی حه‌یده‌ر عه‌بادی ده‌داته‌وه‌ كه‌ بڕیاری به‌شداریكردن له‌ڕیفراندۆمی به‌كارێكی هه‌ڵه‌ وه‌سفكردووه‌، جێگری سه‌رۆكی ئه‌نجومه‌نی پارێزگاكه‌ش رایده‌گه‌یه‌نێت: ئه‌و قسانه‌ پاشگه‌زمان ناكاته‌وه‌ له‌و بڕیاره‌ی داومانه‌، ئه‌نجامه‌كه‌شی هه‌ر شتێك بێت قبوڵی ده‌كه‌ین.
ئه‌ڵماس فازڵ جێگری سه‌رۆكی ئه‌نجومه‌نی پارێزگای كه‌ركوك به‌ SNNی راگه‌یاند: پێشئه‌وه‌ی بڕیاربده‌ین به‌شداری ریفراندۆمی هه‌رێمی كوردستان بكه‌ین، به‌نوسراوی فه‌رمی داوامان له‌خودی حه‌یده‌ر عه‌بادی و ئه‌نجومه‌نی وه‌زیرانی عیراق كردووه‌، راپرسی له‌كه‌ركوك بكرێت، به‌ڵام نوسینگه‌ی سه‌رۆك وه‌زیران وه‌ڵامی داوینه‌ته‌وه‌ كه‌ ناتوانن ئه‌و پرۆسه‌یه‌ ئه‌نجام بده‌ن.
وتیشی: "هه‌ڵبژاردن له‌كه‌ركوك ناكرێت، بودجه‌ی پارێزگاكه‌ نایه‌ت، له‌ساڵی 2007ه‌وه‌ قۆناغه‌كانی جێبه‌جێكردنی ماده‌ی 140 ته‌واو بووه‌، به‌ڵام راپرسی له‌كه‌ركوك نه‌كراوه‌، له‌كاتێكدا ئه‌وكاته‌ داعش له‌ئارادا نه‌بووه‌، بۆیه‌ تاكه‌ی پرسی كه‌ركوك به‌هه‌ڵپه‌سێردراوی بمێنێته‌وه‌".
جێگری سه‌رۆكی ئه‌نجومه‌نی پارێزگای كه‌ركوك، ده‌ڵێت: "حكومه‌تی عیراق پابه‌ند نه‌بووه‌ به‌جێبه‌جێكردنی ده‌ستووره‌و ئه‌گه‌ر ئێمه‌ش بڕیاری به‌شداریكردن له‌ریفراندۆمی هه‌رێمی كوردستانمان نه‌دایه‌، ده‌بوو به‌حوجه‌یه‌كی یاسایی و له‌داهاتوودا خودی عه‌بادی ده‌یوت، ئه‌نجومه‌نی پارێزگای كه‌ركوك ده‌ستی له‌كوردستانیه‌تی خۆی هه‌ڵگرت".
ئه‌ڵماس فازڵ ره‌تیشیكرده‌وه‌، له‌ژێر هیچ هه‌ڕه‌شه‌و گوشارێكی به‌غدا، له‌ بڕیاره‌كه‌یان پاشگه‌زببنه‌وه‌و وتی: ئه‌نجامه‌كه‌شی هه‌ر شتێك بێت قبوڵی ده‌كه‌ین.
