لەم سەروبەندی بەكۆتایی هاتنەی جەنگی دژە داعشدا، بارزانی هەر دەبوایە بەو خێرایی و پڕتاوییە، بژاردەیەكی نوێ‌ بهێنێتە ئاراوە، بێگومان تا لەڕێگەیەوە بتوانێ‌ ئەو پێگەیەی هەیەتی، لەو ناساییەی تێیكەوتووە دەرباز بكاو، بەڕێگەیەكی دیداو لەفۆڕمێكی تردا ڕەوایەتی بداتەوە بەمانەوەی خۆی!
لەڕاستیدا، ئەوەی مانەوەی بارزانی تا ئێرە لەمەیدانەكەدا هێشتووەتەوە، ئیجماعی نەتەوەیی و زەروریەتی نیشتمانی نەبووەو نیە، هەڵتۆقانی داعش و كۆ دەنگییە بەرژەوەندیگەرا هەرێمایەتی و دەولیەكە بوون!
ئاخر هاوڵاتی بەئاگاو خوێنەری هۆشمەند، بیریانە ئەو كاتانەی پاڕلمان دەیگوت بڕۆ، لەبەر ئەوەی ماوە یاساییەكەت تەواو كردوە، بارزانی لەبەرامبەردا پاڕلمانەكەی داخست!!
بیریانە ئەو كاتانەی خەڵكی دەیانگوت بەسە ئیتر، ماوەی سەرۆكایەتییەكەت بەسەرچووە، بەڵام لەبەرامبەردا، توركیا ئاڵای كوردستانی بۆ لەئانكارا دادەناو، ئێران خوازریاری پێشوازیكردنی بوون و، هەر ڕۆژەو سەرۆك وڵات و شاندێكی فەرمی ئەوروپایی و ئەمریكی و خۆرئاوای دەهاتنە هەولێرو، مامەڵەیان لەگەڵدا دەكرد!!
وەك ئەوەی هەر هیچ ڕوینەدابێ و، نەبای هاتبێ‌ و نەباران!
لەبەر ئەوە، بارزانی بەر لەتەواو بوونی گەمەی داعش و، پێش ئەوەی حزب و هێزە سیاسیەكانی كوردستان بەهەژمار بێنەوە سەر هەست لەبەرامبەریدا، دەبوو بژاردەیەكی نوێ‌ بهێنێتە ڕۆژەڤەوە، هیچ بژاردەیەكیش بەهێندەی” ڕیفراندەم ” نەیدەتوانی ئاوا بەخێرایی جۆرە ئیجماعییەكی گەلی بۆ دروست بكاو، لایەنە سیاسیەكان ئیحراج بكات!!
ئەو دەمانەی دەرو دراوسێ‌ و دنیا دەیگوت: نەكەی، نابێ‌ و نەخێر كاتی نییە، ئەوان شوێنێكیان ژانیدەكرد، بارزانی زۆر ورد لەمە تێدەگەیشت، بەڵام ئەو شوێنێكی تری لەئازاردا بوو، ئەكید گەر هیچ مەترسییەكی لەسەر خۆی شك بردبا، هەرگیز وەها سەرەڕۆییەكی نەدەكردو، سەرچیخ نەدەچوو !
بارزانی ریفراندەمەكەی كرد، مەرزەكان، فرگەكان، پەیوەندییە هەرێمایەتی و دەولیەكان، بەیەكەوە لەسەر كورد داخران، سەدان پێشمەرگە شەهید بوون و بوونە قوربانی و، سەدان هەزار كورد لەكەركوك و ناوچە جێناكۆكەكانەوە ماڵوێران و دەربەدەرو شكۆ شكاو هاتنە دەرەوە، ئاگرێكی گەورە بەردرایە ناو ماڵی یەكێتیی، سەدا پەنجاو یەكی خاكی كوردستان/باشور، لەدەست درا، زیاتر لەپێنج سەدو بیست و یەك بیرە نەوت و سەرچاوە داراییە سیادەییەكانی تری هەریم و، تەواوی ئەم جۆگرافیایە ڕادەست بەحكومەتی عیراقی كرانەوە، ژاوە ژاوو سەرئێشەیەكی زۆر كەوتە ناو ماڵی كوردییەوە، ئەمە بەجۆرێك كەم جار ڕێكەوتووە كورد لەوسەر بۆ هەتا ئەوسەری نیشتمانەكەی، لەبەرامبەر ئەوەی بەسەریدا هاتووە هێندە هەست بەشكان و دەرون ڕوخان و لەشكۆ دراوی بكات، سەدان كەسایەتی و تێكۆشەر درانە بەر تانەو تەشەر!!
بارزانی جگە لەدەركردنی دو بەلاغ و بڵاوكراوە، ڕاستەوخۆ بەوشیەك چییە نەهاتە دەنگ، لەبری دەست لەكاركێشانەوە، كەوتووە هەوڵدان، میدیا كەوتەوە كار، خەڵكانی لەتاراوگە هێنایەوە سەر جاددە، بەسەدان ڕۆژنامەوانی غەیرە كورد ڕەشوە خوراو كران و ئاڕاستە كران، ئیسرائیل لەبری تەیارەكانی، لەبری بەدەنگەوە هاتنێكی فەرمی، ژێر بەژێر كەوتەوە هەوڵە ئیستغباراتییەكانی، عیراق گەیشتەوە دوا سنورەكانی دو هەزارو سێزدەو مەرزو فڕگەكانی خستنەوە ژێر ڕكێفی خۆی، ئەمریكا هاتەوە مەیدانەكە، ئیران ئیستەی بەكردەواكانی كرد، توركیا نەرم و نیان بوویەوە، شاندی مفاوزات لەبری سیادی و سیاسی و پاڕلمانی، ئەمنی پێكهێندراو هەفتەی دادێ‌ موسڵ دەبێتە وێستگەو شوێنگەی دیدارەكانی!
دامەزراوەی سەرۆكایەتی هەرێم تەجیمید كرا، ئەسڵەن هەر هەڵدەوەشێندرێتەوە، چونكە هەم دوای بارزانی بوار نادرێتە كەس شوێنەكەی بگرێتەوەو، هەم موهیممیەكی تر بەهەمان دەسەڵات و شمولیتریش لەئارادا هەیە، ئێستا بارزانی نامەیەكی ناردوەتە پارلمان، دەخوێندرێتەوەو پەسند دەكرێت، بەڵام جگە لەوەی خۆی وەك فەرماندەی هێزە چەكدارەكان دەمێنێتەوە، بەیاساش دەبێت وەك ڕابەرو مەرجەعی كوردو كوردایەتی ڕابسپێردرێت!
