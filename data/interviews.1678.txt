ئه‌سیل نوجێفی، سه‌رپه‌رشتیارو كه‌سی یه‌كه‌می چه‌كدارانی حه‌شدی نیشتمانی له‌م چاوپێكه‌وتنه‌یدا له‌گه‌ڵ خه‌ندان باسله‌ هێزه‌كانیان‌و ئاماده‌كاریی پڕۆسه‌ی ئازادكردنی شاری موسڵ ده‌كات له‌ده‌ست چه‌كدارانی رێكخراوی تیرۆریستی داعش.
سه‌رپه‌رشتیاری حه‌شدی نیشتمانی دژایه‌تی بۆ به‌شداریكردنی حه‌شدی شه‌عبی له‌پڕۆسه‌ی ئازادكردنی موسڵ دووپاتده‌كاته‌وه‌و ئه‌وه‌ده‌خاته‌ڕوو ئه‌گه‌ر حه‌شدی شه‌عبی به‌شداری ئه‌و پڕۆسه‌یه‌ بكات، خه‌ڵكی موسڵ هاوكاریی ئازادكردنی شاره‌كه‌یان ناكه‌ن، هاوكات رۆڵی وڵاتانی ده‌ره‌وه‌و به‌تایبه‌ت توركیا له‌وپڕۆسه‌یه‌دا به‌گرنگ ده‌زانێت.
ئه‌سیل نوجێفی ده‌ڵێت"ئێمه‌ تاكه‌ هێزی لۆكاڵین كه‌ هه‌موولایه‌ك پێویستی پێمانه‌ بۆ ئۆپه‌راسیۆنی رزگاركردنی موسڵ‌و توانامان هه‌یه‌ بۆ جێگیربوونه‌وه‌ له‌ناو موسڵ‌و هێزو لایه‌نگرمان له‌ناو شاره‌كه‌ هه‌یه‌".
هێزه‌كانی حه‌شدی نیشتمانی كه‌ له‌ژێر سه‌رپه‌رشتی نوجێفیدان ئێستا لیوایه‌كیان هه‌یه‌و له‌ به‌عشیقه‌ نیشته‌جێن، وه‌ك نوجێفی باسیده‌كات هێزێكی یه‌ده‌گیشیان هه‌یه‌ كه‌ پێشتر په‌روه‌رده‌كراون، به‌ڵام پێویستیان به‌هاوكاری دارایی‌و سه‌ربازیی هه‌یه‌ بۆ كاراكردنیان.
نوجێفی ئاماژه‌به‌وه‌شده‌كات زیاتر له‌ساڵێكه‌ توركیا هێزه‌كه‌یان له‌كه‌مپی باشیك په‌روه‌رده‌ ده‌كات‌و هاوكارییان ده‌كات له‌پاراستنی ئه‌و كه‌مپه‌و ده‌ڵێت"له‌ده‌ره‌وه‌ی كه‌مپه‌كه‌ هێزی شه‌ڕكه‌ری توركیا هه‌یه‌ كه‌ له‌گه‌ڵ هێزی پێشمه‌رگه‌ ئێمه‌ ده‌پارێزن‌و رۆڵی توركیا به‌پێی رێكه‌وتن له‌گه‌ڵ هێزی هاوپه‌یمانی نێوده‌وڵه‌تی ده‌بێت‌و تائێستاش رۆڵی هێزه‌كانی توركیا پشتیوانی بووه‌و راسته‌وخۆ به‌شداری شه‌ڕیان نه‌كردووه‌".
له‌باره‌ی ئه‌و هاوكارییانه‌ی توركیا بۆ چه‌كدارانی حه‌شدی نیشتمانی، نوجێفی ئه‌وه‌ی خسته‌ڕوو توركیا له‌بواری رێكخستنی كارو دیسپلینی سه‌ربازی‌و ئیداری‌و له‌روی لۆجستییه‌وه‌ هاوكارییان ده‌كات"به‌ڵام له‌باره‌ی موچه‌وه‌ توركیا هاوكاری داراییمان ناكات خۆمان موچه‌ ده‌ده‌ین له‌ڕێی هاوكاری دارایی كه‌ له‌زۆر لاوه‌ بۆمان دێت، چه‌كیش له‌بازاڕی ناوخۆ ده‌كڕین".
سه‌رپه‌رشتیاری حه‌شدی نیشتمانی ئاماژه‌ی به‌وه‌شكرد هێزی ئه‌مریكاش له‌كه‌مپی باشیك بوونیان هه‌یه‌و به‌شێك له‌ هێزه‌كانی حه‌شدی نیشتمانی ئه‌وان په‌روه‌رده‌یان ده‌كه‌ن"گروپێكی بچووك ئێستا به‌شداره‌ له‌ئۆپه‌راسیۆنه‌ هاوبه‌شه‌كان له‌گه‌ڵ ئه‌مریكییه‌كان، به‌ڵام تائێستاش ئه‌مریكییه‌كان هاوكاریی دیكه‌ی ئێمه‌یان نه‌كردووه‌و چاوه‌ڕێی هاوكاری ئه‌مریكاین".
حه‌شدی نیشتمانی په‌یوه‌ندیی‌و هه‌ماهه‌نگییان له‌گه‌ڵ ژوری هه‌ماهه‌نگی هاوبه‌شی نێوان هاوپه‌یمانان‌و وه‌زاره‌تی پێشمه‌رگه‌و وه‌زاره‌تی به‌رگریی عێراق هه‌یه‌، به‌ڵام له‌گه‌ڵ چه‌كدارانی حه‌شدی شه‌عبی په‌یوه‌ندییان نییه‌و دژی به‌شداریكردنیانن له‌ پڕۆسه‌ی ئازادكردنی موسڵ.
"خه‌ڵكی موسڵ بۆ ئازادكردنی شاره‌كه‌یان حه‌شدی شه‌عبی یان میلیشیاكانی شیعه‌ قبوڵ ناكه‌ن‌و باوه‌ڕیشیان به‌ سوپای عێراق نییه‌‌و هاوكارییان ناكه‌ن، به‌ڵام ئه‌گه‌ر ئه‌و هێزه‌ی به‌شدارده‌بێت له‌ ئازادكردنی موسڵ حه‌شدی نیشتمانی بن له‌سه‌دا 95ی خه‌ڵكی شاره‌كه‌ پێشوازییان لێده‌كه‌ن، ئێمه‌ كه‌سێك له‌ناو حه‌شدی شه‌عبی نابینین كه‌ لێكتێگه‌یشتنیان له‌گه‌ڵ بكه‌ین، كه‌سێك نیه‌ زاڵ بێت به‌سه‌ر میلیشیاكانیاندا"نوجێفی واده‌ڵێت.
حه‌شدی شه‌عبی چه‌كداری شیعه‌ن‌و كاتێك دروستبوون سوپای عێراق شكستی هێنا له‌به‌رامبه‌ر داعش له‌مانگی 6ی 2014وه‌ شاری موسڵی له‌ده‌ستدا، ئه‌وه‌ش وایكرد چه‌ند رۆژێك دوای كه‌وتنی موسڵ، عه‌لی سیستانی مه‌رجه‌عی باڵای شیعه‌كان له‌عێراق فتوای جیهاد له‌دژی داعش بدات‌و داوایكرد دژی ئه‌و رێكخراوه‌ چه‌ك هه‌ڵبگیرێ‌و به‌ده‌یان هه‌زار كه‌س له‌شیعه‌كان به‌ده‌م داواكه‌یه‌وه‌ چوون.
دواتریش نوری مالیكی سه‌رۆك وه‌زیرانی ئه‌وكاتی عێراق به‌رگی یاسایی كرد به‌ به‌ری فتواكه‌ی مه‌رجه‌عیه‌تداو بڕیارێكی ده‌ركرد بۆ دامه‌زراندنی ده‌زگایه‌ك به‌ناوی حه‌شدی شه‌عبی‌و گروپه‌ چه‌كداره‌ شیعه‌كانی له‌ژێر ئه‌و ناوه‌دا كۆكرده‌وه‌.
حه‌شدی شه‌عبی كه‌ زیاتر له‌ 100 هه‌زار چه‌كدارن له‌لایه‌ن حكومه‌تی عێراقه‌وه‌ پاڵپشتی دارایی ده‌كرێ‌و وه‌ك هێزێكی فه‌رمیی ناسێنراوه‌، به‌ڵام له‌ڕوی مه‌شق‌و راهێنان‌و راوێژی سه‌ربازییه‌وه‌ ده‌وڵه‌تی ئێران هاوكارییان ده‌كات، حكومه‌تی عێراق‌و سه‌ركرده‌كانی حه‌شدیش ئه‌وه‌یان نه‌شاردۆته‌وه‌و چه‌ندینجار باسیان له‌و په‌یوه‌ندییه‌ به‌هێزه‌ی نێوان ئێران‌و حه‌شد كردووه‌.
له‌ئێستادا حكومه‌تی عێراق به‌مه‌به‌ستی ئازادكردنی موسڵ هێزێكی زۆری له‌قه‌زای مه‌خمور جێگیركردووه‌و به‌ره‌به‌یانی 24-3-2016 ئه‌و هێزه‌ی‌ سوپای‌ عێراق به‌ پاڵپشتی‌ فڕۆكه‌ جه‌نگییه‌كانی‌ هاوپه‌یمانان هێرشی بۆ سه‌ر رێكخراوی‌ داعش ده‌ستپێكرد، ئه‌وه‌ش له‌چوارچێوه‌ی هه‌وڵه‌كان بۆ گرتنه‌وه‌ی موسڵ.
نوجێفی ره‌خنه‌ له‌و هێرشه‌ی مه‌خمور ده‌گرێت بۆ سه‌ر داعش‌و پێیوایه‌ پێش ده‌ستپێكردنی شه‌ڕی مه‌خمور دۆخی داعش له‌ناو موسڵ تێكچوه‌و لاواز بووه‌، به‌ڵام دوای ئۆپه‌راسیونی مه‌خمور داعش له‌ناو موسڵ بانگه‌شه‌ی ئه‌وه‌ی كردووه‌ كه‌ سوپای عێراق توانای شه‌ڕی نییه‌.
"ئه‌وه‌ش كاریگه‌ری له‌سه‌ر هیواو ئومێدی خه‌ڵكی موسڵ ده‌كات‌و خه‌ڵك پێویستی به‌سه‌ركه‌وتنی راسته‌قینه‌ هه‌یه‌ كه‌ هیوا به‌خشبێت‌و بگه‌نه‌ ئه‌و باوه‌ڕه‌ی كه‌ داعش له‌ماوه‌یه‌كی نزیكدا له‌ناوده‌چێت ئه‌گه‌ر وانه‌بێت خه‌ڵك ناچاره‌ داعش قبوڵ بكات‌و له‌دژی ناوه‌ستنه‌وه‌، به‌ڵام ببینن داعش ده‌شكێت‌و لاوازه‌ ئه‌وكات له‌ دژی راده‌په‌ڕن"سه‌رپه‌رشتیاری حه‌شدی نیشتمانی واده‌ڵێت.
له‌دوای كۆنتڕۆڵكردنی موسڵ له‌لایه‌ن داعشه‌وه‌ ره‌وشی ژیان له‌ژێر ده‌ستی ئه‌و رێكخراوه‌ به‌جۆرێك خراپه‌ دانیشتوانی موسڵ له‌گه‌ڵ ئه‌وه‌ی شاره‌كه‌یان وه‌ك زیندانێكی گه‌وره‌ ده‌بینن، باسله‌وه‌شده‌كه‌ن به‌هۆی ئه‌و قه‌یرانانه‌ی روبه‌رویان بوونه‌ته‌وه‌ ژیان به‌ته‌واوی به‌ره‌و وه‌ستان ده‌چێت، خه‌ندان به‌پشتبه‌ستن به‌چه‌ند سه‌رچاوه‌یه‌كی‌ متمانه‌پێكراو له‌ناو موسڵ‌و ده‌ره‌وه‌ی ئه‌و شاره‌، پێشتر له‌ راپۆرتێكدا زانیاری‌ وردی له‌سه‌ر دۆخی شاره‌كه‌و ژیانی خه‌ڵك بڵاوكرده‌وه‌.
سه‌رپه‌رشتیاری حه‌شدی نیشتمانی ته‌ئكید له‌وه‌شده‌كاته‌وه‌ كه‌ زۆرینه‌ی خه‌ڵكی موسڵ ده‌ستیان له‌گه‌ڵ داعش تێكه‌ڵ نه‌كردووه‌و تاوانیان ئه‌نجام نه‌داوه‌، له‌وباوه‌ڕه‌شدا نییه‌ ئه‌وانه‌ی ده‌ستیان له‌گه‌ڵ ئه‌و رێكخراوه‌ تێكه‌ڵ كردووه‌ دوای ئازادكردنه‌وه‌ی موسڵ لێبوردنیان بۆ ده‌ربكرێت.
نوجێفی پێشیوایه‌ شه‌ڕی ئازادكردنی موسڵ جیاوازه‌و ته‌نها به‌ زه‌بری هێزی سه‌ربازی نابێت، به‌ڵكو پێویستی به‌كاری سیاسی هه‌یه‌ له‌ناو شاری موسڵ به‌جۆرێك خه‌ڵك هانبدرێت له‌دژی داعش راپه‌ڕێت.
"ئه‌مه‌ش ئه‌سته‌م نییه‌و پێویستی به‌ رێكه‌وتنی سیاسییه‌‌و هاوكاری وڵاتانی عه‌ره‌بی‌و نێوده‌وڵه‌تی‌و توركیا زۆر گرنگه‌، ئه‌وكات داعش ناتوانێت سوود له‌ناكۆكی تایفی وه‌ربگرێت، داعش به‌ خه‌ڵك ده‌ڵێت كه‌ ئه‌وان خه‌ڵكی سوننه‌ ده‌پارێزن، به‌ڵام كاتێك وڵاتانی سوننی شه‌ڕی داعش بكه‌ن هیوا ده‌ده‌ن به‌خه‌ڵكی موسڵ كه‌ سوننه‌ ده‌یه‌وێت داعش له‌ناو به‌رێت، به‌وجۆره‌ شه‌ڕی موسڵ له‌ناوه‌وه‌و ده‌ره‌وه‌ ده‌بێت‌و وێرانكردنی شاره‌كه‌ش كه‌م ده‌بێت له‌كاتی ئازادكردنی، هه‌روه‌ها پێویستی به‌ پلانێكی تۆكمه‌ی سه‌ربازیش له‌ده‌ره‌وه‌ی شار هه‌یه‌"نوجێفی واده‌ڵێت.
سه‌رپه‌رشتیاری حه‌شدی نیشتمانی، ئه‌وه‌شده‌خاته‌روو له‌ئێستادا هێزیان له‌ناو شاری موسڵ هه‌یه‌و جموجۆڵیان هه‌یه‌، له‌باره‌ی كاردانه‌وه‌ی داعش له‌بوونی ئه‌و هێزانه‌یان ده‌ڵێت"داعش ئه‌و مه‌ترسییه‌ ده‌بینێت، بازگه‌كانی له‌ناو شاره‌كه‌ زیادكردووه‌و هه‌ستی به‌وه‌كردووه‌ كه‌ ئاماده‌كاریی له‌ناو شاری موسڵدا هه‌یه‌".
لایه‌نه‌ سیاسییه‌كان‌و وڵاتانی ده‌ره‌وه‌ش به‌گرنگییه‌وه‌ ده‌ڕواننه‌ پڕۆسه‌ی ئازادكردنی موسڵ‌و دۆخی ئه‌و شاره‌ له‌دوای داعش‌و گۆڕانكارییه‌كان، به‌رپرسانی هه‌رێمی كوردستانیش به‌رده‌وام باسله‌ پرسی ریفراندۆم‌و ده‌وڵه‌تی كوردی ده‌كه‌ن ئه‌وه‌ش وه‌ك ئاماژه‌یه‌ك بۆ سه‌ره‌تای قۆناغێكی نوێ له‌ناوچه‌كه‌.
له‌باره‌ی سه‌ربه‌خۆیی كوردستان‌و دروستبوونی ده‌وڵه‌تی كوردی، نوجێفی وتی"ئه‌مه‌ بابه‌تێكی كوردییه‌و هیچ په‌یوه‌ندییه‌كی به‌ ئێمه‌وه‌ نییه‌، سه‌ربه‌خۆیی كوردستان ئاساییه‌‌و خه‌ڵكی موسڵ  زۆرینه‌یان عه‌ره‌بن‌و ده‌یانه‌وێت وه‌كو دراوسێ له‌گه‌ڵ كورد بژین، كوردیش دراوسێی ئێمه‌ن ئه‌گه‌ر ده‌وڵه‌تی كوردی هه‌بێت یان هه‌رێم یان به‌شێك بن له‌عێراق".
