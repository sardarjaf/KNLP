تائێستا نزیكه‌ی‌ 20 هه‌زار هاوڵاتی‌ مه‌ده‌نی‌ مه‌نبه‌ج ئاواره‌ی‌ ناوچه‌كانی‌ تری‌ سوریا بوون، دوای‌ ده‌ستپێكردنی‌ ئۆپه‌راسیۆنی‌ كۆنترۆڵكردنه‌وه‌ی‌ شاره‌كه‌ له‌ژێر ده‌ستی‌ داعش، نه‌ته‌وه‌یه‌كگرتووه‌كانیش هۆشداریده‌دات كه‌ ئه‌و ژماره‌یه‌ بۆ زیاتر له‌ 200 هه‌زار كه‌س به‌رزبێته‌وه‌.
به‌پێی‌ راپۆرتێكی‌ ئۆفیسی هه‌ماهه‌نگیی نه‌ته‌وه‌یه‌كگرتووه‌كان بۆ كاروباری مرۆیی، ئه‌گه‌ری دروستبوونی ناڕه‌حه‌تیی كۆچكردنی دانیشتوانی شاری مه‌نبه‌ج هه‌یه‌‌و له‌دوای جێهێشتنی شارۆچكه‌كه‌، هاوڵاتیانی مه‌ده‌نی پێویستییه‌كی زۆریان به‌ شوێنی مانه‌وه‌، خوارد، ئاو و پێداویستیی ته‌ندروستی ده‌بێت.
تائێستا ئه‌و خێزانانه‌ی به‌هۆی ئۆپراسیۆنی مه‌نبه‌جه‌وه‌ ئاواره‌بوون، به‌ره‌و باكور‌و  سنوره‌كانی شاری جه‌رابلوسی نزیك خاكی توركیا یاخود ناوچه‌كانی ژێر ده‌سه‌ڵاتی هێزه‌كانی سوریای ئازاد رۆیشتوون، له‌ كاتێكدا ژماره‌یه‌كی كه‌م له‌ خێزانه‌كان به‌ره‌و باشور و نزیك رووباری فورات كۆچیانكردووه‌.
له‌راپۆرته‌كه‌دا، ئاماژه‌كراوه‌ به‌وه‌ی كه‌ ئه‌و خێزانانه‌ی دیكه‌ی له‌ شاره‌كه‌دا ماون‌و چاوه‌ڕوانده‌كرێت دوای كۆتاییهاتنی ئۆپراسیۆنه‌كه‌ ئاواره‌بن، پێشبینی ده‌كرێت ژماره‌یان بگاته‌ ده‌وروبه‌ری 216 هه‌زار كه‌س، به‌ره‌و ناوچه‌كانی باب و ئه‌عزاز بچن كه‌ دوو ناوچه‌ن له‌رۆژئاوای شارۆچكه‌ی مه‌نبه‌ج.
ئامانجی رزگاركردنی منبج بریتیه‌ له‌بڕینی ده‌ستڕاگه‌یشتنی چه‌كدارانی نوێ بۆناو داعش له‌خاكی سوریا به‌درێژایی سنوری توركیا كه‌ له‌مێژه‌ داعش ئه‌و شارۆچكه‌یه‌ی وه‌ك بنكه‌یه‌ك بۆ هاتوچۆكردنی چه‌كدارانی بیانی له‌ ئه‌وروپاوه‌ بۆ سوریاو به‌پێچه‌وانه‌وه‌ به‌كارهێناوه‌.
چه‌كدارانی داعش له‌گه‌ڵ پێشڕه‌ویی هێزه‌كانی سوریای دیموكراتدا، خێزانه‌كانیان ره‌وانه‌ی ده‌ره‌وه‌ی شاری مه‌نبه‌ج ده‌كه‌ن‌و ژماره‌یه‌كی زۆر له‌و خانوانه‌ی پێشتر چه‌كدارانی داعشیان تێدابووه‌، ئێستا چۆڵكراون.
شارۆچكه‌ی مه‌نبه‌ج سه‌ر به‌ پارێزگای حه‌له‌ب دووه‌م گه‌وره‌ترین شارۆچكه‌ی سوریایه‌و له‌سه‌ر رێگای نێوده‌وڵه‌تییه‌ كه‌ شاری حه‌له‌ب‌و كانتۆنی كۆبانی و پارێزگای ره‌ققه‌و حه‌سه‌كه‌ پێكه‌وه‌ ده‌به‌ستێته‌وه‌و ده‌گاته‌ سنوری عیراق و هه‌رێمی كوردستانیش.
مه‌نبه‌ج ده‌كه‌وێته‌وه‌ رۆژئاوای چه‌می فورات‌و باشوری شاری جرابلس‌و باكوری رۆژئاوای ره‌ققه‌و به‌ رزگاركردنی ئه‌و شاره‌ له‌ژێر ده‌ستی داعش، په‌یوه‌ندی نێوان شاری ره‌ققه‌و ناوچه‌كانی جرابلس‌و مارع ده‌بڕدرێت كه‌ ده‌كه‌ونه‌ سه‌ر سنوری توركیاو له‌ژێر ده‌ستی داعشدان، هاوكات  رزگاركردنی شاری ته‌بقه‌و به‌نداوی فورات ئاسانتر ده‌كات.
