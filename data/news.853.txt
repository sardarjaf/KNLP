وڵاتانی كوباء ئەمریكا بەشێوەی فەرمی باڵیۆزخانەی وڵاتەكانیان لە واشنتۆنء هاڤانادا دەكەنەوەء ئاڵای كوبا پاش زیاتر لە نیوسەدە لەلایەن وەزیری دەرەوەی ئەو وڵاتەوە لە واشنتۆن هەڵدەدرێت.
ئاژانسی فەرەنسا رایگەیاند، پاش نیوەڕۆی رۆژی دووشەممە، لە رێوڕەسمێكی تایبەتەدا بە بەشداری وەزیری دەرەوەی كوباء شاندێكی پایەبەرزی ئەو وڵاتەء ئامادەبوونی پێنجسەد كەسایەتیء دیبلۆماتكاری وڵاتان، بەشێوەی فەرمی باڵیۆزخانەی كوبا لە واشینتۆن دەستی بە كار كردەوەء ئاڵای كوبا پاش پەنجاو چوار ساڵ لە داگرتنی، لەلایەن وەزیری دەرەوەی وڵاتەكەیەوە هەڵدرایەوە.
سەرچاوەكە ئاماژەی بەوەشكردووە كە باڵیۆزخانەی ئەمریكاش لە هاڤانا بەفەرمی چالاكیەكانی دەستپێدەكاتەوە، بەڵام رێوڕەسمی هەڵكردنی ئاڵای ئەمریكا بڕیارە مانگی داهاتوو لە سەردانێكی فەرمی وەزیری دەرەوەی ئەمریكا بۆ كوبا هەڵبدرێت.
چاودێران كردنەوەی باڵوێزخانەكانی ئەمریكاء كوبا بە رووداوێكی مێژوویی وەسف دەكەن، بەڵام ئەو رووداوە مێژووییە بە دەسپێكردنێكی قۆناخێكی سەختی گفتءگۆكانی نێوان ئەو دووڵاتە لەسەر هەڵوەشاندنەوەی گەمارۆكانء خاوەندارێتی گوانتانامۆء ئەو سەرچاوە داراییانە دادەنێن، كە لەلایەن حكومەتی كوباوە دەستیان بەسەردا گیراوە.
هەڵوەشاندنەوەی گەمارۆكانی ئەمریكا دژی كوبا پێویستی بە رەزامەندی كۆنگرێس هەیەو دژایەتی كۆماریخوازەكانی ئەمریكا لەگەڵ ئاسایی كردنەوەی پێوەندیەكانی وڵاتەكەیان لەگەڵ كوبا، چارەسەركردنی كێشەكانی دژوارتر كردووە.
