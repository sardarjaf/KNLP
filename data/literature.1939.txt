وه‌ك هه‌موو نیوه‌ڕۆكانی تر، له‌ نێو ئاره‌قه ‌و خه‌یاڵ نوقم ببوو، زوو زوو ‌ده‌سته‌سڕه‌كه‌ی به‌ ناوچه‌وانی داده‌هێنا‌، نه‌بادا دڵۆپه‌ ئاره‌قه‌كان ڕێره‌وی سه‌ری لوتیان بگۆڕن و له‌ نێوان برۆكانی به‌ره‌و چاوه‌كانی جۆگه‌له‌ ببەستن و به‌جۆرێك بیانبرژێننه‌وه‌، توانای بینینی ئۆتۆمبێله‌كانی نه‌بێت.
له‌پڕێكا پۆلیسه‌كه‌ی هاوڕێی، كه‌ هێشتا سه‌عاتێكی مابوو نۆره‌ی سه‌ر شه‌قامی بێت، هات و به‌ تۆنێكی به‌رزی پڕ له‌ ئیره‌ییه‌وه‌ :
- یه‌عنی ئاگات لێنیه‌!!!
جه‌نابی ئه‌فسه‌ر تازه‌ باسی كرد، بۆ فولكه‌ی نافوره‌كانی به‌رده‌م كۆلیژ.
لێده‌ شه‌فیق!
له‌وێ دووجار فێنك ده‌بیه‌وه‌.
ئه‌م هه‌واڵه‌، ناخۆشترین هه‌واڵ بوو، كه‌ له ‌ماوه‌ی شه‌ش مانگی خۆی له‌سه‌ر ئه‌م فولكه‌ قه‌ره‌باڵغ و پڕ له‌ گه‌ڵابه‌یه‌وه‌‌ بیستبێتی.
به‌ نیگه‌رانیه‌وه‌ سه‌یرێكی هاوڕێكه‌ی كرد و داوای لێكرد، كه‌ له‌ جێگه‌كه‌ی بوه‌ستێ.
به‌ هه‌ڵه‌داوان به‌ره‌و لای ئه‌فسه‌ره‌كه‌ ڕۆیشت و سڵاویكی سه‌ربازیانه‌ی كرد:
- به‌ڵێ ئیتر سزاكه‌ت كۆتایی پێهات و منیش شه‌فاعه‌تێكی باشم بۆ كردی، به‌ به‌ڕێوه‌به‌ری پۆلیسی هاتوچۆم وت، كه‌ تۆ شه‌ش مانگه‌ زۆر به‌جوانی كاره‌كانی خۆت ده‌كه‌ی و به‌رده‌وام كاتی چرقه‌ی گه‌رمات هه‌ڵبژاردووه‌ بۆ وه‌ستان له‌سه‌ر فولكه‌كه‌.
- كوره‌ گێله‌!
خۆت بینیوه؟‌ بویته‌ قوله‌ڕه‌شەكان له‌به‌ر ئه‌م هه‌تاوه‌، بڕۆ نوێژی شوكرانه‌ بكه‌، شوێنیكیان بۆ داناوی، خه‌نیت ده‌كات.
تۆ بڕۆ و با سزادراوێكی تر بهێننه‌‌ ئێره.
- گه‌وره‌م نه‌قڵكردنم، واته‌ سزادانێكی قورستر، مه‌مونم كه‌سێكی تر بنێرنه‌ ئه‌و شوێنه‌ فێنكه‌ و با خه‌نی بێت، خوای ده‌كرد ده‌بووه‌ شاعیر.
شه‌ش مانگ له‌مه‌وبه‌ر، چێشته‌نگاوێك له‌ ناوه‌ڕاستی بازاڕ، كوڕی به‌رپرسێك به‌سه‌یاره‌كه‌ی سه‌رپێچیه‌كی كرد و خۆی كێشا به‌سه‌یاره‌یه‌كی تر، ئه‌میش ویستی مۆڵه‌ته‌كه‌ی لێبستێنێ و سزای بدات، كه‌چی دوای مشتومڕ و ته‌له‌فۆنێكی كوڕی به‌رپرسه‌كه‌‌، هه‌ر ئه‌و ڕۆژه‌ و دوای سێ كاتژمێر، له‌پێناو ڕازیكردنی به‌رپرسه‌كه‌، سزای به‌سه‌ردا سه‌پا و بڕیاری گواستنه‌وه‌ی بۆ ده‌رچوو.
ئیدی هه‌ر به‌م نیوه‌ڕۆیه‌، گواستیانه‌وه‌ بۆ‌ جه‌نجاڵترین فولكه‌ی ئه‌م شاره‌ و هه‌ر ئه‌وده‌مه‌ش واجبیان پێدا.
ئه‌فسه‌ره‌كه‌ سه‌ری سوڕما بوو له‌م داوایه‌ و هه‌ستی به‌ په‌شۆكاویه‌كه‌ی ده‌كرد، له‌چاویشیڕا ده‌یزانی،‌ پۆلیسه‌كه‌ بوه‌ته‌ دوو له‌ت، چونكه‌ چاوێكی هه‌میشه‌ لای فولكه‌كه‌ بوو.
- ڕاستیه‌كه‌ی له‌به‌ر ئه‌م دڵسۆزییه‌ت، منیش حه‌زناكه‌م بڕۆی، ئێستا وا قسه‌ له‌گه‌ڵ من ده‌كه‌ی و خه‌می ترافیكته‌‌، ده‌ترسیت شتێك ڕووبدات و بڵێن نۆره‌ی خۆی جێهێشتووه‌ و سزای ترت به‌سه‌ردا بسه‌پێنن و بۆ‌ شوێنێك نه‌قڵت بكه‌ن، به‌ دوو ته‌كسی نه‌گه‌یته‌وه‌ ماڵ!
- ئه‌رێوه‌الله گه‌وره‌م، گه‌ر شتێكم بۆ بكه‌ی و بۆخۆم لێره‌ بمێنمه‌وه مه‌منونت ده‌بم، قه‌تیش نایه‌ڵم گلله‌یت هه‌بێت..
- خه‌مت نه‌بێت، ئێستا به‌ به‌ڕێوه‌به‌ر ده‌ڵێم، ئه‌وه‌ش بزانه‌ سه‌د پۆلیس مه‌منونه‌ بچێته‌ شوێنه‌كه‌ت‌، ته‌نیا تۆی بێیە‌غبار نه‌بیت‌، بڕۆوه‌ واجبكه‌ت ده‌ی.. خوا گوێزی ده‌داته‌ بێ ددانان..
- بڕۆ حه‌سوود، ئه‌وه‌ بڕیاره‌كه‌م هه‌ڵوه‌شایه‌وه‌، تۆ بۆخۆت واسته‌كی گه‌وره‌تر بكه‌ بۆ ئه‌وێ، به‌ڵكو دووجار فێنك ببیه‌وه‌..
هه‌رچه‌ند هاوڕێكه‌ی‌ ویستی بزانێت بۆ بڕیاره‌كه‌ هه‌ڵوه‌شاوه‌ته‌وه‌، ئه‌و ته‌نیا به‌ده‌ست ئیشاره‌تی ده‌دات، كه‌ بڕوات و جێی بێڵێ.
له‌ناكاو مۆبایله‌كه‌ی ده‌رهێنا و سه‌یری سه‌عاته‌كه‌ی كرد، ئینجا به‌ ده‌سته‌سڕه‌كه‌ی ئاره‌قه‌ی نه‌وچه‌وانی سڕیه‌وه‌ و بێریه‌كه‌ی سه‌ری ڕاست كرد و یه‌خه‌ی كه‌راسه‌كه‌ی ڕێكخست.
وه‌كو هه‌موو ڕۆژانی تر ڕێك له‌و كاته‌ چووه‌ ناوه‌ڕاستی شه‌قام و به‌ده‌ست ئیشاره‌تی به‌ ئۆتۆمبێل و گه‌ڵابه‌كان ده‌دا خێرا بكه‌ن.
نۆره‌ی هه‌ر كامه‌ لا بوایه‌، به‌رده‌وام به‌تیله‌ی چاو له‌لایه‌كی ده‌ڕوانی.
ئه‌م ناجێگیریه‌ی له‌ سه‌یركردن، له‌ده‌ره‌وه‌ی ئیراده‌ی خۆی بوو، زیاتر له‌ خووێك ده‌چوو، له‌وكاتانه‌ بیگرێت.
ئه‌فسه‌ر و پۆلیسه‌كانی تریش له‌ نێوان خۆیان به‌زه‌ییان پێدا ده‌هاته‌وه‌، كه‌ ئه‌م كوڕه‌ 25 ساڵانه‌یه‌، پێشتر زۆر جێگیر بوو، به‌ڵام شه‌ش مانگ له‌مه‌وبه‌ر به‌ نیوه‌ڕۆیه‌كی زۆر گه‌رم هێنایان و یه‌كسه‌ریش بردیانه‌ سه‌ری فولكه‌ و واجبیان پێگرت، ئیدی له‌و كاته‌وه‌، هه‌موو ڕۆژێك له‌ هه‌مان كاتدا بۆ ماوه‌ی سه‌عاتێك چاوه‌كانی لاسه‌نگ ده‌بێت و له‌گه‌ڵ به‌ڕێكردنی ئۆتۆمبێله‌كانی لایه‌ك، به‌ تیله‌ی چاو سه‌یری لایه‌كی تر ده‌كات.
ئه‌فسه‌ره‌كه‌ به‌ پۆلیسه‌كانی تری ده‌گوت "ئه‌مه‌ توشی نه‌خۆشی نه‌فسی بووه‌، واده‌زانێت شتێك له‌لایه‌كه‌ی تر ڕوو ده‌دات و ئیدی ئه‌و به‌رپرسیار ده‌بێت و سزا ده‌درێت".
شه‌ش مانگه‌ ئه‌م پۆلیسه‌ گه‌نجه‌ نیوه‌ڕۆیان به‌ده‌م خه‌یاڵه‌وه‌ واجبه‌كه‌ی ده‌گرێت.
هه‌موو پۆلیسه‌كان دڵیان به‌ ڕۆژانی پشوو و بۆنه‌كان خۆشه‌، به‌وه‌ی شه‌قام كه‌متر ئۆتۆمبێلی پێدا دێت و ئه‌ركیان ئاسانتره‌، ته‌نیا ئه‌و نه‌بێت، دڵی ته‌نگه‌ و دونیای به‌سه‌ردا ڕووخاوه‌.
حه‌ز ده‌كات هیچ ڕۆژێك پشوو نه‌بێت، حه‌زده‌كات ڕۆژانه‌ چه‌ندین جار نیوه‌ڕۆكان دووباره‌ ببنه‌وه‌.
ئه‌و خه‌ریكی ڕێكخستنی یه‌خه‌ی كراسه‌كه‌ی بوو، كاتێك بینی ئۆتۆمبێله‌ ڕه‌نگ قه‌یسیه‌كه‌ به‌ دیار كه‌وت و به‌ هێواشی له‌ ترافیكه‌كه‌ وه‌ستا، ئه‌میش وه‌ك هه‌موو ڕۆژه‌كان، هاته‌ سه‌ر لێواری شۆسته‌كه‌‌ و به‌ بزه‌یه‌ك و نیگایه‌كی پڕ له‌ ئه‌وین، چاوی بڕیه‌ شوفێره‌كه‌.
ئه‌و شوفێره‌ی شه‌ش مانگه‌ تاڤگه‌یه‌ك له‌ خه‌یاڵ به‌و و جوانی به‌ فولكه‌كه‌ ده‌به‌خشێت.
كچێكی چاو كاڵی قژ زه‌رد و ڕۆحسوك‌، چاو پڕ ئومێد و ده‌م پڕ له‌ خه‌نده‌.
كچێكی هێمن و له‌سه‌رخۆ.
درك به‌ پۆلیسه‌كه‌ ده‌كات و به‌سه‌ر‌ خۆی ناهێنێ.
نه‌ بزه‌ی كه‌مده‌كاته‌وه‌ و نه‌ برۆكانی تێكده‌نێ، هه‌ندێك جاریش وه‌كو ڕێزێك سڵاوێكی لێده‌كات.
شه‌ش مانگه‌ ئه‌و پۆلیسه‌ هه‌موو ڕۆژێك به‌ده‌م چاوه‌ڕوانی هاتنی بزه‌ و سڵاوی ئه‌و كچه‌ ئه‌ركه‌كانی خۆی به‌جوانی جێبه‌جێ ده‌كات، زۆر جار حه‌زده‌كات ڕۆژێك بێت شوفێره‌كه‌ پشتێنه‌ی نه‌به‌ستبێت، یان سه‌رپێچیه‌ك بكات.
بۆ ئه‌وه‌ی ده‌رفه‌تێك بڕه‌خسێت، نه‌ك بۆ سزادان، به‌ڵكو ته‌نیا پێی بڵێت، پشتێنه‌كه‌ت ببه‌ستی سه‌لامه‌ت ده‌بیت، پێی بڵێت ئاگادار به‌، ئه‌گه‌ری هه‌یه‌ سه‌رپێچییه‌كه‌ت ئازارت پێبگه‌ینێ!!!
شه‌ش مانگه‌ چاوه‌ڕێی دره‌فه‌تێكی قسه‌ ده‌كات و بۆی ناڕه‌خسێنێ ، هه‌میشه‌ خه‌یاڵی بۆ ئه‌وه‌ش ده‌چێت، ئاخۆ ده‌بێت چه‌ند كه‌سی تر و چه‌ند ساڵه‌ چاوه‌ڕێی ئه‌وه ‌بن، پێی بڵێن خۆشم ده‌وێی و ده‌رفه‌تیان بۆ نه‌ڕه‌خسێت!
كه‌ هاته‌ سه‌ر لێواری شۆسته‌كه‌، ملی كه‌مێك درێژكرده‌وه‌ و چاوه‌كانی كز كرد ‌، ده‌یویست ته‌واو دڵنیا بێت، بینی كوڕێكی پۆشته‌ شوفێری ده‌كات و كچه‌كه‌ش له‌ ته‌نیشتیه‌وه‌ دانیشتووه‌، هه‌ردووكیان سه‌یری ده‌كه‌ن و بزه‌ ده‌كه‌ن، لێوی كچه‌كه‌ جوله‌یه‌كی كرد، وه‌ك بڵێی قسه‌یه‌كی به‌گوێی كوڕه‌كه‌ چرپاند.
به‌یه‌كه‌وه‌ ده‌ستیان به‌رز كرده‌وه‌ و سڵاوێكی نه‌رمیان لێكرد.. تروسكایی دوو ئه‌ڵقه‌ له‌ په‌نجه‌ی هه‌ردوكیان ده‌رچوو و وه‌ك تیشكی لیزه‌ر له‌ چاوه‌كانی دا، هه‌رچه‌ندی كردی، ده‌ستی به‌رز نه‌بۆوه‌ بۆ وه‌رگرتنه‌وه‌ی سڵاوه‌كه‌، ناچار هه‌ناسه‌یه‌كی قوڵی هه‌ڵكێشا و پێڵووی چاوه‌كانی لێكنا...
