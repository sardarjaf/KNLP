یەكێتی ئەوروپا نیگەرانی خۆی لە بەرتەسكبوونەوەی زیاتری دیموكراسی لە توركیاو پەرەسەندنی شەپۆلی توندوتیژیەكان لەو وڵاتە دەربڕیو داوای لە حكومەتی ئەنقەرە كرد رێڕەوە دیموكراتیەكان كوێر نەكاتەوەو هەروەها هەڵسوكەوتی حكومەتی توركیاشی بەرامبەر پەكەكە بە نەگونجاو وەسف كرد.
یوهانس هان، بەرپرسی كاروباری پەرەپێدانی یەكێتی ئەوروپا رۆژی سێشەممە لە دیدارێكدا لەگەڵ وڵكان بوزكر، وەزیری تایبەت بە كاروباری یەكێتی ئەوروپای حكومەتی ئەنقەرە، نیگەرانی یەكێتیەكەی لەو هەڕەشانە دەربڕی كە پرۆسەی دیموكراتیزەبوونی وڵاتی توركیایان تووشی مەترسی كردووە.
هان راشیگەیاند، ئەگەرچی یەكێتیەكەیان هەڵوێستی توركیا بۆ بەرەنگاربوونەوەی تیرۆریستانی داعش بە مافی ئەو وڵاتە دادەنێت، بەڵام هاوكات لە ناخی دڵەوە لەو هەڵسوكەوتەی ئەنقەرە نیگەرانە كە بەرامبەر بە پەكەكە ئەنجامی دەدات.
نووسینگەی بەرپرسی كاروباری پەرەپێدانی یەكێتی ئەوروپا بڵاویكردووەتەوە، كە هان لە دیدارەكەیدا لەگەڵ بوزكر دووپاتی كردووەتەوە، كە هێرشەكانی توركیا بۆ سەر بنكەكانی پارتی كرێكارانی كوردستانو دەستگیر كردنی ژمارەیەك لە هاووڵاتیانی كوردی ئەو وڵاتە كاریگەریی نەرێنیی لەسەر پرۆسەی ئاشتی دادەنێتو داوای لە حكومەتی ئەو وڵاتە كردووە، كۆتایی بەو هەڵس وكەوتە نەگونجاوە بهێنێت كە لەگەڵ پەكەكەدا دەیكات.
