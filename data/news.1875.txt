ئه‌مڕۆ یه‌كشه‌ممه‌ حه‌یده‌ر عه‌بادی‌، سه‌رۆك وه‌زیرانی‌ عیراق كۆمه‌ڵێك بڕیاری‌ گرنگ و چاوه‌ڕوان نه‌كراوی‌ ده‌ركرد، كه‌ به‌پێ بڕیاره‌كان، هه‌رسێ جێگرانی‌ سه‌رۆك كۆمار و هه‌روه‌ها هه‌رسێ جێگرانی‌ سه‌رۆك وه‌زیران و بریكاری‌ وه‌زاره‌ته‌كانی‌ له‌ پۆسته‌كانیان دوورخستووه‌ته‌وه‌.
عه‌بادی‌ له‌ په‌ڕ‌ه‌ی‌ تایبه‌تی‌ خۆی‌ له‌ فه‌یسبوك، بڕیاره‌كانی‌ بڵاوكرده‌وه‌ كه‌ بریتین له‌ حه‌وت بڕیار.
یه‌كه‌م، كه‌مكردنه‌وه‌ی‌ راسته‌وخۆی‌ ژماره‌ی‌ پاسه‌وانه‌كانی‌ سه‌رجه‌م به‌رپرسانه‌ له‌ ده‌وڵه‌ت، له‌ نێویشیاندا هه‌رسێ سه‌رۆكایه‌تییه‌كه‌ و وه‌زیره‌كان و په‌رله‌مانتاران و پله‌ تایبه‌ته‌كان و به‌ڕێوه‌به‌ره‌ گشتییه‌كان و پارێزگاره‌كان و ئه‌ندامانی‌ ئه‌نجومه‌نی‌ پارێزگاكان و ئه‌وانه‌ی‌ له‌ پله‌كانیاندان، ئه‌و پاسه‌وانه‌ زیادانه‌ ده‌خرێنه‌ سه‌ر وه‌زاره‌تی‌ ناوخۆ یان به‌رگری‌ بۆ پاسه‌وانیكردنی‌ نیشتمان و هاوڵاتیان.
دووه‌م، هه‌ڵوه‌شاندنه‌وه‌ی‌ ده‌رماڵه‌ تایبه‌ته‌كانی‌ هه‌رسێ سه‌رۆكایه‌تییه‌كه‌ و ده‌سته‌ سه‌ربه‌خۆكانی‌ ده‌وڵه‌ت و خانه‌نشینكراوه‌كان، به‌پێی رێنمایی كه‌ سه‌رۆكی‌ ئه‌نجومه‌نی‌ وه‌زیران ده‌ریده‌كات و ره‌چاوی‌ دادپه‌روه‌ری‌ و پیشه‌ییبوون و تایبه‌تمه‌ندی‌ ده‌كرێت.
سێیه‌م، دوورخستنه‌وه‌ی‌ سه‌رجه‌م پۆسته‌ باڵاكانی‌ وه‌ك ده‌سته‌ سه‌ربه‌خۆكان و بریكاری‌ وه‌زیره‌كان و راوێژكاره‌كان و به‌ڕێوه‌به‌ره‌ گشتییه‌كان له‌سه‌ر بنه‌مای‌ حزبی‌ و تایفیی، بۆ ئه‌و مه‌به‌سته‌ش لیژنه‌یه‌ك كه‌ سه‌رۆك وه‌زیران دیارییان ده‌كات، كاندید له‌سه‌ر بنه‌مای‌ لێهاتوویی و ده‌ستپاكی‌ ده‌ستنیشان ده‌كرێن.
شه‌شه‌م، كردنه‌وه‌ی هه‌موو دۆسیه‌كانی گه‌نده‌ڵی له‌ پێشوو و له‌ ئێستا به‌ سه‌رپه‌رشتیكردنی‌ لیژنه‌یه‌كی‌ باڵا بۆ نه‌هێشتنی‌ گه‌نده‌ڵی‌ و له‌سه‌ر بنه‌مای‌ "ئه‌مه‌ت له‌ كوێ بوو" كار بكه‌ن، داواش له‌ ده‌سه‌ڵاتی‌ داده‌وه‌ری‌ ده‌كه‌ین، دادوه‌ری‌ تایبه‌تمه‌ند و ناسراو به‌ ده‌ستپاك بۆ لێكۆڵینه‌وه‌كردن دیاری‌ بكات.
حه‌وته‌م، داوا له‌ ئه‌نجومه‌نی‌ وه‌زیران ده‌كه‌ین ره‌زامه‌ندی‌ له‌سه‌ر ئه‌و بڕیارانه‌ نیشان بده‌ن، هه‌روه‌ها داوا له‌ ئه‌نجومه‌نی‌ نوێنه‌ران ده‌كه‌ین په‌سه‌ندی بكه‌ن بۆ ئه‌وه‌ی‌ سه‌رۆك وه‌زیران بتوانێت كۆمه‌ڵێك چاكسازی‌ بكات كه‌ مه‌رجه‌عییه‌تی‌ باڵا داوای‌ كردووه‌ و داخوازی‌ خۆپیشانده‌رانیشه‌ بۆ دژایه‌تیكردن و نه‌هێشتنی‌ گه‌نده‌ڵی‌.
