مەھدی بەھۆی لەدەستدانی خۆشەویستەکەی سێ کەس دەکوژێت و بڕیاری لەسێدارەدانی بەسەردا دەسەپێنرێت و باسی خۆشەویستەکەی و ھەوڵەکانی بۆ بەدەستھێنانی دەکات، لەکاتێکدا باوکی کچەکە رەتیدەکاتەوە بەیەک بگەن بەپاساوی نەبوونی بڕوانامە و کارەکەی مەھدییەوە.
مەھدی ھەر لەمنداڵییەوە لەگەڵ باوکی خەریکی کاری چاککردنەوە و فرۆشتنی چەک بووە، بەھۆیەوە شارەزاییەکی زۆری لەوبوارەدا پەیداکردوە، ھاوکات خاوەنی دەنگێکی خۆشە و زۆرکات گۆرانی بۆ ھاورێکانی دەڵێت و زۆریش حەزی لەگێڕانەوەی قسەی خۆش و نوکتەیە.
مەھدی لەتەمەنی گەنجێتیدا پەیوەندی خۆشەویستی لەگەڵ (تەنکە)ی کچە پوری دروست دەکات، (تەنکە)دەرچووی کۆلێژی پەروەردەیە و دوو ساڵە وەکو مامۆستا دامەزراوە، بەڵام مەھدی ھیچجۆرە بڕوانامەیەکی نییە و لەپۆلی پێنجی سەرەتاییەوە لە خوێندن دابڕاوە.
دوای ماوەیەک لە پەیوەندییەکەیان مەھدی باسی تەنکە بۆ دایکی دەکات و داوای لێدەکات بچێتەخوازبێنی، دایکیشی بەسەرسوڕمان و خۆشیەکی زۆرەوە گوێ لەکوڕەکەی دەگرێت کەباسی پەیوەندی خۆشەویستەکەیان دەکات و بەزووی بڕیاردەدات کە بچێتەخوازبێنی تەنکە، دوای چەند کاتژمێرێک راستەوخۆ دەچێتە لای خوشکەکەی بۆ خوازبێنی تەنکە، دایکی کچەکەش زۆری پێ خۆشە، چونکە کەسایەتی مەھدی لا پەسەندە و دەزانێت کە کوڕێکی باش و خۆشەویستە لەناو ھەموو خەڵکی ناوچەکە و خزم و کەسوکارەکەیاندا، بەڵام باوکی تەنکە کە مامۆستای خانەنشینە و کەسێکی لەخۆبایی و قسەرەقە کاتێک بەم بابەتە دەزانێت زۆر توڕەدەبێت و دەڵێت من کچ نادەم بەکەسێک کە بازرگانی چەک بکات و بڕوانامەی نەبێت.
ئەم بابەتە ماوەیەکی زۆردەخایەنێت، ھەرچەندە کەسانێکی زۆر لەپیاو ماقوڵ و خزمە نزیکەکانی مەھدی دەچنە داخوازی، بەڵام باوکی تەنکە ھەر کەلەڕەقی دەکات و رازی نابێت، مەھدیش زۆر لەگەڵ تەنکە قسەدەکات و داوای لێدەکات کەبەبێ رەزامەندی باوکی ھاوسەرگری بکەن، بەڵام تەنکە بەوکارە رازی نابێت و نایەوێ دڵی باوکی بشکێنێت، تا رۆژێک تەنکە بەگریانەوە پەیوەندی بەمەھدیەوە دەکات و دەڵێت باوکم بەنیازە بمدات بە(ئەحمەد)ی ئامۆزام و دەڵێت ئەحمەد بڕوانامەی ھەیە و پارێزەرە ئەو شایەنی تۆیە نەک(مەھدی).
ئەو پەیوەندییە و ئەو ھەواڵە مەھدی زۆر نیگەران دەکات و بەدەم گریانەوە رادەکات بەرەو دوکانەکەی و دوو نارنجۆک(روومانە) لەگەڵ خۆی دەبات و چاوەڕێ دەکات لای ماڵی تەنکەوە تا ئەوکاتەی میوانەکانیان دێت، چونکە ئەو شەوە باوکی تەنکە بەنیازە تەنکە لەئەحمەدی برازای مارە بکات، بۆیە کاتێک میوانەکان دێن و باوکی و براکەی تەنکە لەحەوشەکە بەخێرھاتنی میوانەکان دەکەن، مەھدی بەدەم گریانەوە ھەردوو ڕوومانەکە ھەڵدەداتە ناو حەوشەی ماڵی تەنکەوە و ھەردووکیان دەتەقنەوە و دەبێتە ھۆی کوژرانی باوکی تەنکە و برایەکی تەنکە و باوکی ئەحمەد، ھەروەھا برینداربوونی سێ کەسی دیکە لە میوانەکان.
بەھۆی ئەوەی لەکاتی ھەڵدانی روومانەکاندا لەلایەن چەند کەسێکەوە مەھدی دەبینرێت و دەناسرێتەوە لەکاتی لێکۆڵینەوەی پۆلیسدا ناوی مەھدی وەک تۆمەتبار دەھێنرێت، بۆیە دەستگیردەکرێت و دوای ئەوەی دان بەتاوانەکەیدا دێنێت بەبڕیاری دادوەر بەپێی ماددەی(٤٠٦/١/و) لە یاسای سزادانی عیراقی سزایی لە سێدارەدانی بەسەردا دەسەپێنرێت.
