بە بەشداری 40 رێكخراوی كۆمەڵگای نێودەوڵەتی جیهانی , لە 7 بۆ 10ی حوزەیران, لە بارەگای دادگای تاوانی نێو دەوڵەتی لە شاری لاهای هۆڵەندا, كۆبونەوەی ساڵانەی 21 ەمینی روبەروی رێكخراوەكان لە گەڵ ستافی بەڕێوەبەری دادگای تاوانی نێودەوڵەتی و ئۆفیسی داواكاری گشتی و سندوقی قەرەبوی قوربانیان و قەڵەمی دادگا بەڕێوەچوو, كۆبونەوەكە لە بارەگای تازەی دادگای تاوانی نێو دەوڵەتی ئەنجامدرا .
سەرۆكی دادگا دادوەر سیلیڤیا فرناندیز باسی رۆڵی گرنگی هاوپەیمانی لە پێناو دادگای تاوانی نێودەوڵەتی كرد لە 20 ساڵی رابردوودا لە رۆڵی گرنگیان بۆ پێك هێنانی دادگاكەو كاركردنیان تا ئێستا , ئەوەی شایانی باسە گەشتەكە بۆ پێك هێنانی دادگای تاوانی نێو دەوڵەتی لە سەرەتای نەوەدەكانەوە ئەنجامدرا, رێكخراوەكانی هاوپەیمانی كە ژمارەیان زیاتر لە 2500 رێكخراوی جیهانی و كەسایەتی بە نفوزی جیهانییە رۆڵی گرنگیان گێڕا لە پێك هێنانی خودی دادگاكە, كە لە ئێستادا 124 وڵات ئەندامە تیایدا.
سەبارەت بە عێراق , یەك كەیس چۆتە بواری لێكۆڵینەوەوە, ئەویش كەیسی لێكۆڵینەوە لە سەربازە بەریتانییەكانە, بەریتانیا كە لە 4ی ئۆكتۆبەری 2001 ەوە بۆتە ئەندامی دادگا, لە سەروبەندی داگیركاری عێراقدا, سەربازەكانی پێشێلی مافەكانیان كردووەو تۆمەتباران بە ئەنجامدانی تاوان, لە 9ی شوباتی 2006 لێكۆڵینەوەی سەرەتایی لەسەر كەیسەكە كراوە, لە 13ی ئایاری 2014 جارێكی دیكە دۆسیەكە كراوەتەوەو زانیاری نوێ چۆتە سەر دۆسیەكە, بەهۆی ئەوەی بەریتانیا ئەندامی دادگایە, بۆیە ئەو هاووڵاتیانەی بەریتانیا كە سەربازن و بەشداریان لە تاواندا كردووە لە ململانێكانی عێراقدا دەچێتە چوارچێوەی ئیختساسی دادگاوەو دادگایی دەكرێن.
تۆڕی رێكخراوە كوردستانییەكان بۆ دادگای تاوانی نێو دەوڵەتی ( Koncicc ) و رێكخراوی كوردستان بێ جینۆساید ( Kurdistan without Genocide) بەشداری كۆبونەوەكانیان كرد, وەك تاكە رێكخراو لە رۆژهەڵاتی ناوەراست و باكوری ئەفریقیا.
تۆڕی رێكخراوە كوردستانییەكان بۆ دادگای تاوانی نێودەوڵەتی( Koncicc ) لە 30ی ئازاری 2013 دامەزراوە, لە 334 رێكخراو پێك هاتووە, ئەندامی هاوپەیمانی جیهانی بۆ دادگای تاوانی نێودەوڵەتییە, كار بۆ ئەندام بوونی عێراق لە دادگای تاوانی نێو دەوڵەتی دەكات.
