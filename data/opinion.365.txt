له‌ مێژه‌وه‌ حزبی شیوعی عێراق هه‌ر له‌ سه‌ره‌تای رژێمی پاشایه‌تى بۆگه‌نی به‌كرێگیراوی وڵاتانی كۆلۆنیالیزمی بریتانیاو ئه‌مریكادا دووچاری شاڵاوی هێرش بووه‌ته‌وه‌و، هه‌روا رووبه‌رووی هێرشی رژێمه‌ دیكتاتۆرییه‌كان عێراق بووه‌ته‌وه‌و، له‌ هه‌موویان بێفه‌رو چه‌په‌ڵتر دیكتاتۆرییه‌تی سه‌دام حوسه‌ێن و حزبی به‌عسی عه‌ره‌بی درنده‌.
پیشه‌ی ئه‌و رژێمه‌ درنده‌ سه‌ركوتكه‌رو خوێنمژانه راونان و گرتنی شیوعییه‌كان و نیشتماپه‌روه‌ران بووه‌و، پاشان كه‌وتوونه‌ته‌ گیانیان به‌ لێدان و ئازاردانی وه‌حشیانه‌و له‌ سێداره‌دانیان و، شیوعییه‌كان پشكی گه‌وره‌یان به‌ر ئه‌كه‌وێت و، له‌م رووه‌وه‌ پێشه‌نگن و، له‌ سێداره‌دانی یوسف فه‌هدی قاره‌مان سكرتێرو دامه‌زرینه‌ی حزب و، هاوریانی ئازاو نه‌ترس حازم و صارم ده‌ستپێئه‌كات و، شاڵاوی دێزی دوژمنان درێژه‌ی هه‌بوو، ئه‌م قاره‌مانانه‌ به‌ركه‌وتن و له‌ سێداره‌دران: سه‌لام عادل سكرتێری حزب وهاورێیانی سه‌ركرده‌: جمال حه‌یده‌ری، جۆرج ته‌لۆ، محه‌مه‌د صالح عه‌به‌لی، محه‌مه‌د حوسه‌ێن ئه‌بوالعیس، حه‌سه‌ن عوێنه‌، هه‌مزه‌ سه‌لمان، نافع یونس، مه‌هدی حه‌مید، مونزر ئه‌بوالعیس، جه‌لال ئه‌لئه‌وقاتی، فازل عباس ئه‌لمه‌هداوی، ماجد محه‌مه‌د ئه‌مین، وه‌صفی تاهیر، ته‌ها شێخ ئه‌حمه‌د، سه‌تار خزه‌یر، عه‌لی حوسه‌ێن به‌رزنجی، مارف به‌رزنجی، ره‌ووف حاجی قادر، عادل سه‌لیم، كازم ئه‌جاسم و، ئه‌م لیسته‌ زۆر درێژه‌و به‌ یه‌ك نووسین كۆتایی نایه‌ت و، چونكه‌ هه‌زاران شیوعی و نیشتمانپه‌روه‌ری تر له‌ سێداره‌دراون.
‌
پێشمه‌رگه‌كان ساڵانه‌ له‌ رۆژی دامه‌زراندنی حزبدا له‌ مه‌فره‌زه‌و باره‌گاكاندا ئاهه‌نگیان ئه‌گێرا، به‌ڵام له‌ ساڵانی 1986 و 1988 به‌ هۆی رووبه‌روو بوونه‌وه‌ی دوو رووداوی ئازار به‌خش نه‌یانتوانی ئاهه‌نگ بگێرن.
باره‌گای مه‌ڵبه‌ندی سلێمانی و كه‌ركوك و باره‌گای به‌تالیۆنی 9 ی سلێمانی له‌ گونده‌كانی چه‌مه‌ك و سپیار بوون و، ته‌نها 500 – 600 مه‌تر له‌ یه‌كه‌وه‌ دوور بوون، پێشمه‌رگه‌كان چه‌ندان ژووری جوانیان دروستكرد بوو، له‌ مانگی شوبات و، له‌ رۆژی 15/2/1986 دا، سوپای ئێران به‌ هێزێكی گه‌وره‌وه‌ له‌ ئوپراسیۆنی وه‌لفه‌جر 9 هێرشیان كرده‌ سه‌ر سه‌نگه‌رو مۆڵگاكانی سوپای عێراق و، زۆر به‌ ئاسانی توانیان ده‌ستبگرن به‌ سه‌ر گونده‌ چۆڵكراوه‌كانی شارباژێرو قه‌زای چوارتاو، هه‌ندێ شوێنی دیكه‌ی نزیك به‌ شاری سلێمانی.
بارودۆخی ناوچه‌كه‌ گۆراو، هاوری و پێشمه‌رگه‌كانی حزب له‌ گه‌ڵ سه‌ربازی ئێرانی تووشی كێشمه‌كێش ئه‌بوونه‌وه‌و، له‌ هه‌ر جوڵه‌یه‌كدا داوای پسوڵه‌ی هاتووچۆیان ئه‌كردو، له‌ كاتی ئاخافتندا پێشمه‌رگه‌كان ئه‌یانوت ئه‌مه‌ خاكی خۆمانه‌و پێویست به‌ پسوڵه‌ ناكات و، له‌ وڵامدا ئه‌یانوت ئه‌م خاكه‌، خاكی ئێسلامه‌و، لێره‌وه‌ رێگا ئه‌گرینه‌به‌ر به‌ره‌و شاری كه‌ربه‌لا ئه‌رۆێن، ( له‌ شاری كه‌ربه‌لا ئارامگای حه‌زره‌تی حوسه‌ێن و حه‌زره‌تی عه‌باسی لێیه‌)..
له‌ رۆژێكی ساردی شارباژێردا ژماره‌یه‌ك ئه‌فسه‌رو سه‌رباز خۆیان كرد به‌ باره‌گای حزبداو، داویان كرد ناوچه‌كه‌ چۆڵ بكه‌ێن و، وتیان ئێوه‌ ئه‌زانن ئه‌م ناوچه‌یه‌ به‌ هۆی جه‌نگی عێراق و ئێران بووه‌ته‌ ناوچه‌یه‌كی سه‌ربازی و، ئێمه‌ش گفتوگۆمان له‌ گه‌ڵ ئه‌فسه‌ره‌كان كردو، ئه‌وان كه‌له‌ره‌ق بوون و، له‌ سه‌ر داوه‌كانیان سوور بوون و، له‌ كۆتاییدا وتیان ئێره‌ ئه‌كه‌ینه‌ خه‌سته‌خانه‌ی گۆره‌پانی شه‌رو، له‌ پاش كۆبوونه‌وه‌ی به‌رپرسانی مه‌ڵبه‌ند و به‌تالیؤن بریاردرا ئه‌م باره‌گانه‌ چۆڵ بكه‌ێن و، به‌ دووای شوێنی نوێ بگه‌رێن و، له‌ هه‌مووی گرنگتر ئه‌وه‌ بوو له‌ رۆژی دامه‌زراندنی حزبدا له‌ {31} ی ئازاردا له‌ باره‌گاكان چوینه‌ ده‌ره‌وه‌..
