رەنگە ئەم ناونیشانە مایەی قسە لەسەر كردن بێت.
پێشتر من چەند جارێك پێداگری ئەوەم كردووە كە شتێك نییە بە ناوی بیری كوردی‌و بەڵگەشم بۆ پشتگیری كردنی ئەم بۆچوونەی خۆم ئەوە بووە كە ناشێت بیر بە بێ بوونی بیرمەند بوونی هەبێت، ئەمە جگە لەوەی كە چ پێشترو چ ئێستاش پێموایە دەبێ جیاوازی دوو شت بكرێت كە یەكێكیان دووبارە كردنەوەی بیری ئەوانی ترە‌و ئەویتریشان بەرهەمهێنانی بیرە.
كاتێك دەتوانرێت باس لە بەرهەم هێنانی بیر بكرێت كە ئەو بیرە لە چوارچێوەی رێكخستن یان سیستێمێكدا رێكبخرێت‌و مەوداو چوارچێوەی ئەو بیرە دیار بێت.
ئێمە دەزانین بیرێك هەیە مرۆیی یان گەردوونیە واتە شووناسی ئیتنیك یان نەتەوەو نیشتیمان هەڵناگرێت.
بیریكیش هەیە ناوچەیی یان پەیوەستە بە رووبەرێكی جوگرافی یان ئیتنیكێكی تایبەتەوە كە ئەویش زیاتر شووناسی نەتەوەیی هەیە كە بێگومان ئەم ئاراستە لە بیركردنەوە زیاتر وەكو دەرهاوێشتە یان بەرهەمی ناسیونالیزم سەیر دەكرێت كە ئەوەش جۆرە بیركردنەوەیەكە زیاتر بارگاوی دەبێت بە رەگەزەكانی شووناس یان ئایدیۆلۆجیا‌و كەمتر بیر وەكو بەرهەمی بیرمەند یان وەكو بەرهەمێك كە شووناسی بیری هەبێت خۆی نمایش دەكات.
ئەگەر بە سادەیی بپرسین بیری كوردی چییە؟ بەرهەمی كێیە؟ ئایا بە راستی شتێك هەیە بە ناوی بیری كوردی؟ ئەگەر هەیە مەوداو رەهەندەكانی ئەو بیرە چین‌و كامانەن؟ ئایا ئەو پانتایی‌و رووبەرانە كامانەن كە بیری كوردییان تێدا بەرهەم هاتووە؟ ئایا لە راستیدا مرۆڤ یان كۆمەڵگەی دەرەوەی مێژوو یان بێ شووناس دەتوانێت هەروا بە ئاسانی ببێتە بەرهەمهێنی بیرو ئەو بیرەش شووناسی ئەو نەتەوە یان كۆمەڵگەیەی پێ بدرێت لە كاتێكدا خودی كۆمەڵگەكە لە رووی ئامادەبوونەوە خۆی شووناسی نەبێت؟ زۆر بە سادەیی با بپرسین كامە بیری كوردییە؟ 
من لێرەدا ئاماژە بۆ شووناسی بیرمەندێكی وەكو ئیدوار سەعید دەكەم چونكە زۆرێك لەوانەی كە باس لە بوونی بیری كوردی دەكەن ئاماژە بۆ نووسەری بەڕەگەز فەلەستینی ئیدوار سەعید دەكەن كە كۆمەڵگەكەی ئەویش وەكو كۆمەڵگەی كوردی كۆمەڵگەیەكی پەراوێزیی دەرەوەی مێژووە لەو روانگەیەوە كە كۆمەڵگەیەكی ژێردەستەو ماف خوراوەو تاكو ئێستا نەبووەتە خاوەنی دەوڵەتی خۆیی.
بەڵام لە راستیدا ئیدوار سەعید لە دوو رووەوە جیاوازە لە كورد بە گشتی، یان ئەو تاكە كەسانەی كە باس لەوە دەكرێت لە مێژووی كورددا بەرهەمهێنی بیر بوون یان بەرهەمهێنی بیرن.
یەكەمیان ئەوەیە كە ئیدوار سەعید راستە فەلەستینیە بەڵام بە رەگەز مەسیحیەو ئەمەش زیاتر لەوەی كە شووناسی فەلەستینی پێببەخشێت شووناسی مەسیحیەتی پێدەبەخشێت كە ئەمەشیان زیاتر لەوەی بیكات بە خاوەنی شووناسێكی ناوچەیی، دەیكات بە خاوەنی شووناسێكی گەردوونی.
دووەم كە زۆر لە یەكەم گرنگترە ئەوەیە كە ئیدوار سەعید چی بەهەم هێناوە.
لە فەرهەنگی بیرو مەعریفەدا‌و هەروەها لە فەرهەنگی سیاسی‌و مێژوویدا چەمكی ئۆرێنتالیزم بە ناوی ئیدوار سەعیدەوە تۆمار كراوەو لەسەر ئاستی فەرهەنگی‌و فیكری‌و رۆشنبیری‌و سیاسی جیهانی ئەم زاراوەیە بە رەهەندی بەربڵاوو مەودا قوڵیەوە بە بەرهەمی بیری ئیدوار سەعید دادەنرێت كە بریتیە لە تێڕوانینی رۆژئاوا بۆ رۆژهەڵات‌و گەوهەری ئەو تێڕوانینەش لەسەر بنەمای منی باڵاو پەرەسەندوی رۆژئاواو تۆی رۆژهەڵاتی بستەباڵاو دواكەوتوو، پاشكۆ بیناكراوەو ئەم چەمكەش دەبەسترێت بە چەمكی كۆلۆنیالیزمەوە لە مێژوودا كە چۆن رۆژئاوا رەوایەتی بە خۆی داوە كە لە هەموو ئاستەكاندا هەوڵی داگیركردنی رۆژهەڵات بدات، گەوهەری چەمكی ئۆرێنتالیزم كە بنەمای تێڕوانی رۆژئاوایە بۆ رەوایەتی دان بە داگیركردنی رۆژهەڵات هاوشانە لەگەڵ چەمكی سیاسی كۆلۆنیالیزمدا.
خاوەنی ئەم تێزەش لە مێژوودا ئیدوار سەعیدە، كەواتە ئەوەی ئیدوار سەعیدی وەكو بیرمەند ناساندووەو شووناسی بیرمەندی پێبەخشیووە خودی ئەو بەرهەم فیكرییەیە كە ئیدوارد بەرهەمی هێناوەو بیرمەندانی رۆژئاواو بیری رۆژئاواش دانیان بەو تێزەی ئیدواردا ناوەو لەسەربنەمای ئەو تێزەش دانیان بە خۆیشیدا ناوە وەكو بیرمەند.
لە هەمووی ئاشكراتر ئەوەیە كە لە نێوەندی بیری رۆژئاوادا كەسێكی وەكو ئیبن روشد لە بری ئەوەی بە بیرمەند دابنرێت بە گوێزەرەوەو دووبارەكەرەوەی تێزەكانی ئەرستۆ دادەنرێت‌و وەك بیرمەند سەیر ناكرێت.
كەواتە لێرەدا ئێمە لەبەردەم ئەو پرسیارەدا رادەمێنین ئایا ئەوە كێیە كە بڕیار لەسەر بوونی بیری كوردی دەدات كە بەو پێیە دەبێ كورد بیرمەندیشی هەبێت؟
ئەوەی ئاشكرایە كە مێژووی نووسینی كوردی مێژوویەكی هێندە كۆن نییە‌و ئەوەشی كە هەیە‌و ئێستا دەبینرێت بریتیە لە بەرهەمی شیعر.
ئایا دەشێ شیعر كە بەرهەمی خەیاڵە وەكو تێكست ببێتە هەڵگری بیر یان هەڵگری گوتارێك كە بتوانرێت پێی بگوترێت گوتاری بیر یان تەنانەت گوتاری مەعریفە؟ گریمان دەقێكی شیعری كوردی توانی ئەو ئەركە ببینێت، ئایا ئەو بیرە یان مەعریفەیە خاسێتی گشتی هەیەو دەشێ پێشتر لە دەیان دەقی تردا ئەو بیرو مەعریفەیە ئاخاوتنی نەكرابێت‌و بەرێگای جۆراو جۆر بەكارنەهێنرابێت؟ یان هەر لە راستیدا بۆ یەكەم جار ئەوە لەبەرهەم‌و داهێنانی شاعیرانی كورددا بینراوەو هیچ كەسی ترو لە هیچ شوێنێكی ترلە پێشتردا باسی لێوە نەكراوە؟ سەرتا دەبێ دان بەو راستیدا بنێن كە بیر بەرهەمی عەقڵ‌و تێڕوانین‌و تێڕامان‌و تێفكرین‌و بیركردنەوەیە كە لەسەر دوو پایەی داهێنان‌و تیۆری بەرهەم دێت.
شیعریش بەرهەمی خەیاڵ‌و هەڵچوون‌و سۆزو نەستەو دەشێ وەكو جۆرێك لە بەرهەمی خەون سەیر بكرێت.
ئایا ئەو هاوكێشەیە چۆن هاوسەنگ دەكرێت كە بەرهەمی خەیاڵ‌و ئەندێشەو هەڵچوون ببێتە زەمینەی بەرهەمهێنانی بیر كە بەرهەمی بیركردنەوەو تێڕامان‌و لێكدانەوەیە؟ بێگومان لێرەوەیە كە پرسی بیری كوردی دەكەوێتە بەردەم پرسیارەوە.
پرسیاری ئەوەی كە چۆن دەشێت بەرهەمی خەیاڵ‌و ئەندێشەو هەڵچوون‌و نەست ببێتە بەرهەمی عەقڵ‌و تێڕامان‌و لێكدانەوە؟ 
شتێكی تریش هەیە كە مایەی لەسەر راوەستانە ئەویش ئەوەیە كە ئازارو ژانەكانی مرۆڤ بە گشتی سەرباری هەندێ جیاوازی لە كەسێكەوە بۆ كەسێكی ترو لە شوێنێكەوە بۆ شوێنێكی تر نزیكن لە یەكترو ئەو هاوشێوەیی‌و لێكنزییكیەش بە هەمان شێوە كاریگەری خۆیان لەسەر خەیاڵ‌و ئەندێشەو نەستی مرۆڤەكان دادەنێن‌و ئەوانەیان كە دەتوانن گوزارشت لەو ئازارو ژانانە بكەن دەشێ دیدو جیهانبینیەكانیان نزیك بن لە یەكتری هەر بۆیە ئەوەی كە دەشێ ئێمە لە شیعری شاعیرێكی كورددا بیدۆزینەوەو وەكو بەرهەمی خەیاڵ‌و ئەندێشەو نەستی ئەو سەیری بكەین دەشێ لە شوێنێكی ترو لەسەردەمێكی پێشتریشدا خەیال‌و ئەندێشەی كەسێكی تر بەرهەمی هێنابێت.
ئەمەش وادەكات كە ئەوەی لە شیعردا بەرهەم دێت كەمتر تایبەتمەندی كەسێك یان نەتەوەیەكی هەبێت، بۆ نموونە ئەوەی لە بەرهەمی شكسپیر یان جۆن میڵتۆندا بەرهەم هاتووە هەمان ئەو مەودا مرۆییەی هەیە كە چەند سەدەیەك دوای ئەوان لە بەرهەمی مەحویی‌و مەولەویدا بەرهەم هاتووە، ئەوەی شیلی‌و بایرۆن‌و كیتس‌و ۆردزۆرس بەرهەمیان هێناوە لە پەیوەندی نێوان مرۆڤ‌و جوانی كە ئەویش لە پەیوەندی نێوان مرۆڤ‌و سرووشت ‌و پیاوو جوانی ئافرەتدا بەرجەستە بووە، گۆران دوای سەدەو نیوێك هەمان ئەو بۆچوون‌و جیهانبینیانە بەرجەستە دەكاتەوە بەڵام رەنگە جیاوازی هەرە ئاشكرای گۆران لەو شاعیرانە ئەوە بێت كە دەڵێت: جوانیەك هەیە كوردستانییە.
واتە دەیەوێت شووناسی نەتەوەیی بە جوانیەك ببەخشێت كە پێی وایە سرووشتی كوردستان‌و جوگرافیای كوردستان‌و مرۆڤی كورد بەرهەمیان هێناوە.
بەڵام ئەوەش لە چوارچێوەی تێڕوانینێكی نەتەوەیی یان گوتاری نەتەوەییدا جێگای دەبێتەوە نەك لە چوارچێوەی بیردا.
ئەوە ئاشكرایە كە ئێمەی كورد بە بێ ئەوەی بە خۆمان بزانین كەوتووینەتە ژێر كاریگەری عەقڵ‌و روانینی عەرەبیەوە بۆ مەسەلەكان‌و باسكردنیشمان لە بابەتێكی گرنگی وەكو بیر كە تەنانەت بە بیری كوردی ناوی ببەین هەر كاریگەری باسكردنی عەرەبە لە بیری عەرەبی كە ئەویش جارێك باس لە بیری كۆنی عەرەبی‌و جارێكیش باس لە بیری هاوچەرخی عەرەبی دەكرێت.
بەڵام سەرئەنجام ئەوەی كە باس دەكرێت لە چەند رووبەرێك زیاتر نییە كە یەكەمیان ئەوەیە كە ئایینی ئیسلام بەرهەمی هێناوەو وەكو ئاشكراشە سەرباری ئەوەی كە ئەم ئایینە بە زمانی عەرەبی پەیامەكەی هاتووەو بوویشە بە یەكێك لە پایەكانی ناسیونالیزمی عەرەبی بەڵام ئایین لە راستیدا شووناسێكی گەردوونی یان نێونەتەوەیی هەیەو ئەگەر بڕوامان بەوە هێنا كە ئەم ئایینە پەیامێكی ئاسمانیە، دەبێ دان بەوەشدا بنێین كە پێویستە شووناسێكی گەردوونیشی هەبێت.
دووەمیان ئەوەی عەرەب بە بیری عەرەبی ناو دەبات، بەرهەمی كۆمەڵێك ناوە لە مێژووی عەرەبدا كە وەكو بیرمەند نیشاندراون لەوانەش وەكو غەزالی‌و ئیبن رووشدو ئیبن خەلدوون‌و فارابی‌و تاد.
سێیەمیشیان كە زیاتر مەسەلەی بیری عەرەبی زەق كردۆتەوەو پێداگری لەسەر دەكات ناسیونالیزمی عەرەبیە بەڵام با بپرسین ئایا بەراستی بیری عەرەبی بیرێكی خاوەن شووناسە، هەتا ئێمەی كوردیش ئیلهام لەوانی عەرەب وەربگرین‌و بە هەمان پێوانە باسی بیری كوردی بكەین؟ بێگومان ئەوەی كە بە بیری عەرەبی ناودەبرێت لە سەردەمی سەرهەڵدانی ناسیونالیزمی عەرەبییەوە باسی لێوە دەكرێت.
ئەوەی تاكو ئەو سەردەمە دیار بووە لە نێوەندی كەلتووری عەرەبیدا بیری ئیسلامی بووە.
رۆشنبیرە ناسیونالیستەكانی عەرەب لە ئەنجامی بڕوابوونیان بەوەی كە ناشێت بیری عەرەبی لە بۆشایدا بەرهەم بێت بە بێ گەڕانەوە بۆ رابردووی عەرەب‌و ئامادەكردنەوەی لە ئێستادا بۆیە لە ئاستی یەكەمدا گەڕاونەتەوە بۆ ئامادەكردنەوەی ئەو رابردووەی نەتەوەكەیان.
بەڵام دیارە لەو رووەوە عەرەب ئەگەر بەراورد بكرێن بە كورد ئەوان مێژوویەكی كۆن‌و دەوڵەمەندی نووسینیان هەبووەو بەو پێیەش رووبەرێكی فراوان هەبووە بۆ بەرهەمهێنانی گوتاری عەرەبی كە ئەو گوتارەش بە بیركردنەوەو مەعریفەو توخم‌و رەگەزە عەرەبیەكان بارگاوی كراوە‌و ئەو دەقانەش بە زمانی عەرەبی بەرهەمهاتوون.
كە جگە لە قورئان ‌و بێجگە لە شیعر رەگەزەكانی تری نووسینیش كە بەرهەمی عەقڵن لە مێژە لە كەلتووری عەرەبیدا بەرهەم هاتوون هەرچەندە زۆربەی بۆچوونەكانیان لە گریگ‌و رۆمانەوە وەرگرتووە‌و ئەمەش وایكردووە خاوەنی ئەو وەرگرتنانە نەبنە بیرمەند‌و وەكو كۆمێنتەر سەیر بكرێن هەرچۆن لە مێژووی ئیسلامدا چەندین مەلا پەراوێزیان بۆ كتێبە گرنگەكانی ئەو بوارە نووسیووە بەڵام سەرئەنجام هەروەكو پەراوێز نووس ماونەتەوەو زۆربەشیان نەگەیشتوونەتە ئەو ئاستەی كە پێیان بگوترێت نووسەر.
بە پێچەوانەی عەرەبەوە، مێژووی نووسینی كوردی ئەوەندە كۆن نییە، لەگەڵ ئەوەشدا شیعری لێدەرچێت رەگەزەكانی تری نووسین بە تایبەتی رەگەزی پەخشان كە زیاتر بەرهەمی عەقڵە مێژوویەكی نوێی هەیەو ئەمەش لەلایەك بنەمای گوتاری كوردی لە رووی رەشناڵیزمەوە زۆر لاواز كردووەو لە ئاستێكی تریشدا سەلمێنەری نەبوونی ئەو رەگەزانەیە كە عەقڵ‌و تێڕامان‌و لێكدانەوە لە پشتیانەوە راوەستاوە كە بیریش لە سەرتۆپی ئەو بوارانەیە.
بەهەرحاڵ ئەگەر خۆمان لە ژێر كاریگەری بۆچوونەكانی عەرەب دەربكەین كە دیارە رووبەری كەلتووری ئەوان بۆ ئیش تێداكردن‌و باسكردن لە بیری عەرەبی زۆر لە رووبەری كەلتووری كوردی بۆ باسكردنی بیری كوردی فراوانترو بە پیت ترە، ئەوا دەشێ بە ئاراستەیەكی ترو جۆرێكی جیاواز باس لە مەسەلەی بیری كوردی بكرێت.
هەرچەندە ئەمە بۆ ئێمە دەربڕینێكی ناخۆشە كە لە پانتای كەلتووری‌و رابردووی خۆماندا‌و تاكو ئێستاش رووبەرێك نەبینرێت كە تیایدا باس لە بیری كوردی بكرێت.
بەڵام دیارە مەسەلەی بیرو قسەكردن لە بوونی بیر‌و بوونی بیرمەند كە بەرهەمهێنی بیرە شتێك نییە لە بۆشایدا باسی لێوە بكرێت‌و ئەوەشی كە لە پشتی دەقێكی شیعرییەوە دەبینرێت دەشێ هەندێ بۆچوون لە خۆی بگرێت، بەڵام وەكو گوتمان ئاسان نییە شووناسی بیری كوردی بەو بۆچوون‌و دەربڕینانە بدرێت لە كاتێكدا كە یەكەم لە شیعردا دەبینرێن‌و شیعریش وەكو پێشتر گوتمان بەرهەمی خەیاڵ‌و ئەندێشەو هەڵچوون‌و نەستە‌و رەگەزێكە لە دەرەوەی بیرو لێكدانەوەو خوردبوونەوەو تێڕامان‌و بەرنامە‌و سیستێمێكی رێكخراوی عەقڵی بەرهەم دێت كە بیر بەبێ بوونی ئەمانە ناشێت بەرهەم بێت‌و بیر لە هیچ كوێیەكی دنیا لە رێگای شیعرەوە بەرهەم نەهاتووەو بیرمەندان‌و فەیلەسووفان بەرهەمهێنی بیرو فەلسەفەن‌و لە مێژووی مرۆڤایەتیشدا دیارە كە بیرمەندان‌و فەیلەسوفان لە رێگای نووسینی پەخشانییەوە (تەنزیراتیان) كردووە‌و هەر بەو پێیەش دەتوانرێت بگوترێت ئەوەی لە شیعری كوردیدا دەبنرێت لە چوارچێوەی ( شەتەحات) دەرناچێت‌و هەرگیز نەبووەتە (تەنزیرات)، بۆیە باسكردن لە بیری كوردی بریتیە لە جیانەكردنەوەی ئەم دوو چەمكە.
لە بارێكی تریشدا ئەوەی بە ناوی بیری كوردییەوە باسی لێوە دەكرێت لە دەیان شوێن‌و جێگای تر بیرمەندان‌و فەیلەسووفان‌و تەنانەت نووسەرانی جیهان باسیان لێوە كردووەو تەنزیراتیان لەسەر كردووە.
ئەگەر مەبەست لە بیری كوردیش پەیوەستبوون بێت بە كوردو گەڕانەوە بێت بۆ رووبەرەكانی رابردووی وەكو زەردەشتیەت‌و دەوڵەتی میدو ئەفسانەی كاوەو شیرین‌و فەرهادو مەم‌و زین‌و ئەو دەربڕینە راستەخۆو ناڕاستەوخۆیانەی كە لە شیعری بابا تاهیری هەمەدانی‌و ئەحمەدی خانییەوە تاكو ئێستاش باس لە كورد‌و زیندوو كردنەوەی كەسێتی كوردی‌و ئازادی كورد‌و سەرەبەخۆیی كوردستان‌و دەوڵەتی كوردی دەكەن، ئەوە بەشێكن لە خواست‌و ویستەكانی ناسیونالیزم‌و تەنانەت ئەركی ناسیونالیزمی كوردین‌و ئەوەش زیاتر لە چوارچێوەی سیۆسیۆلۆجیاو سیاسەت‌و ئایدیۆلۆجیادا بەرجەستە دەكرێت‌و بواری لێدوانی هەیە.
ئەوەی كە پێی دەگوترێت بیری نەتەوەیی ئەوە ناچێتە چوارچێوەی بیرەوە، چونكە بیری نەتەوەیی چەمكێكیكی كۆمەڵایەتی سیاسی ئایدیۆلۆجیە، نەك چەمكێكی فیكری.
ئەوەش ئاشكرایە كە نەك لە كۆمەڵگەی كوردیدا بەڵكو لە كەلتووری بیری جیهانیدا دۆزینەوەی بیرمەند‌و خاوەن تەنزیر بە ناوی ناسیونالیزمەوە شتێكی دەگمەنە‌و بیرمەندی تایبەتی ئەو بوارە نابینرێت كە تەنزیری لەو بوارەدا كردبێت چونكە بواری تاسیونالیزم خۆی بیرمەندی نییە‌و بەو پێیەش ئەو سیاقەی كە باسی ناسیونالیزم‌و بیری نەتەوەیی تێدا دەكرێت لە دەرەوەی چەمكی بیرە وەكو تەنزیرات.
بۆیە ئەگەر مەبەست لە بیری كوردی ئەوە بێت كە پەیوەندی بە داواكانی رۆشنبیرو سیاسیانی بواری ناسیونالیزمی كوردییەوە هەبێت ئەوا ئاشكرایە كە ئەوەی لەو رووبەرەدا باس دەكرێت ناتوانرێت بە بیری كوردی دابنرێت.
بۆیە گرنگە بۆ ئێمە واقیعیانە بڕوانین، بە تایبەتی لە بواری باسكردنی مەسەلەیەكی گرنگی وەكو بیردا.
دەشێ ناسیونالیزم بۆ ئەوەی ببێتە بەرنامەی بزووتنەوەیەكی جەماوەری پشت بە ئەفسانەو تەنانەت وەهمیش ببەستێت بەڵام مەسەلەی بیر جیاوازەو لە چوارچێوەی سیستێمی تەنزیرو بەرهەمهێنانی بیر خۆیدا بە موجەڕەدی‌و دوور لە وەهم‌و خەیاڵ‌و ئارەزوو باس دەكرێت‌و بوونی دەبێت.
