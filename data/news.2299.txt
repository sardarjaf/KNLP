دوای ئەوەی هێزەكانی پاراستنی گەل (هەپەگە) بۆ ماوەی زیاتر لە ساڵێك لە شنگال و چیای شەنگال هاوكاربوون لە ئازادكردنی شەنگال و پاراستنی ناوچەكە، پاشەكشە دەكەن و هۆكاری ئەو پاشەكشەكردنەش ئاشكرا دەكەن.
فەرماندەیەكی هەپەگە، هۆكاری پاشەكشەكردنەكەیان بۆ خەندان ئاشكرا دەكات و رایدەگەیەنێت كە پەكەكە نایەوێت كێشەو شەڕی براكوژی دروست ببێت و ئیستاش هێزێكی شەڕڤانانی ئێزیدییەكان دروست بووە بەناوی (یەبەشە) كە ئەوان دەتوانن پارێزگاری لە خۆیان بكەن.
عەگید كەلاری فەرماندەی گشتی هێزەكانی پاراستنی گەل لە شنگال بە خەندانی راگەیاند: " پەكەكە نایەوێت كێشەو شەڕی براكوژی دروست ببێت، ئیستاش هێزێكی شەڕڤانانی ئێزیدییەكان دروست بووە بەناوی (یەبەشە)  كە ئەوان دەتوانن پارێزگاری لە خۆیان بكەن لە ناوچەكە".
وتیشی: "ئێمە وەكو (پەكەكە) ئێستا لە باكوور لە شەڕداین و بەشێك لە هێزەكانمان دەگەڕێنەوە بۆ ناوچەكانی باكوور و بەشێكی تری دەچنە بادینان" .
بە وتەی ئەو فەرماندەیەی (هەپەگە)، ئەوان لە ژێر هیچ ترس و فشارێك ئەوەیان نەكردووە، بەڵكو وەكو دەستپێشخەرییەك ئەو هەنگاوەیان هەڵناوە، بۆئەوەی كێشە نەمێنێت لە شنگال و ئامانجیان ئەوەبووە، شنگال ئازادبێت و گەلی شنگال بگەڕێتەوە بۆ سەر ماڵوحاڵی خۆی، ئەوان نە تانكیان هەیە نەفڕۆكە، ئەوەی هەیانە تەنیا خوێنە كە بیبەخشن، خوێنی زۆریشیان بۆ شنگال رشتووە و لەهەر شوێنێكیش كورد پێویستی پێیان بێت، ئامادەن خوێنی بۆ بڕێژن.
لەمانگی حوزەیرانی ساڵی 2014 رێكخراوی تیرۆریستی داعش شاری موسڵ سەنتەری پارێزگای نەینەوای كۆنترۆڵ كرد و دواتر شنگال و زۆرێك لە ناوچەكانی تری پارێزگای نەینەوا لەلایەن ئەو رێكخراوە توندڕەوەوە دەستیان بەسەرداگیرا،  لە 13ی تشرینی دووەمی 2015دا، قەزای شنگال لەلایەن هێزەكانی پێشمەرگەی كوردستان و شەڕڤانانی (هەپەگە)وە رزگاركرا.
