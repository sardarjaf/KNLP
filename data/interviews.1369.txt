” ئەم وشیارییەی کاروانە کە بڕیاری وازهێنانی پێ دەدات، چونکە دەزانێت هیچی ئەوتۆی نوێی پێ نییە.
کاروان بەئاوازی ئەو هەوادارانەی هەڵپەری کە وەکو “داهێنەر” دەیانناساند، هەر ئەوەش بوو کاروانی تووشی وەهمی داهێنەربوون کرد.
سەرەتا دەمهەوێت ئەوە بڵێم من کە لە رۆژهەڵات دەژیم، هیچ کام لەو دوو نووسەرە عەزیزە ناناسم تا بڵێن بەرگری لە یەکێکیان دەکات و دژی ئەوی ترە، بەس پێوەری زانستی و ویژدانم لە خوێندنەوەی نووسینی هەردووکیاندا بەکارهێناوە، کە لەم خاڵانەدا کۆیان دەکەمەوە:
بە داخەوە نازانم کاك ئارام چ میتۆد و پێوەرێکی رەخنەیی جێبەجێکردووە لە نووسینەکەیدا کە قەزاوەت لەسەر نییەت و بڕیاری ناو دڵی کاروان دەکات؟
گەر ئەو بێڕێزی و کەمکردنەوەیەی ئارام بۆ نووسەرێکی وەك کاروان کە لانی کەم خزمەتێکی فەرهەنگ و کتێبخانەی کوردی کردووە، تاکە هۆکارێك بێت بۆ وازهێنانی کاروان و دوورکەوتنەوەی لەو زۆنگاوە بۆگەنەی نووسین و بڵاوکردنەوەی کوردی ئەوا هەقی خۆیەتی.
” ئەمە بەلایەک، ئەوەی بۆ من جێگەی سەرنج بوو ئەوەیە وازهێنانی نووسەرێک لە نووسین ئاگادارینامەی بۆ چییە؟
گەر کاك ئارام تێبگات ئەو ئاگادارینامەیە لە دیدی مرۆڤی رۆشنبیرو بەئاگاوە دادەنرێت بە گەورەترین هەڵوێستی نووسەر دژی دۆخێکی ئیفلیجی بێمانای رۆشنبیری و سیاسی کوردی کە مرۆڤەکانی کەلـله بۆش و بێ بایەخ کردووە.
پاشتر کاك ئارام کە تەنها بە کوردی دەخوێنێتەوە چوزانێت ئەو نووسەرە ناودارە جیهانیانەی وازیان لە نووسین هێنا بە جۆرێك لە جۆرەکان رایان نەگەیاندووە؟ کە دۆخ و دیفاکتۆی هەر یەکەشیان جیاوازە.
یان چ نەنگیەکی تێدایە کاروان داهێنان بکات و ئەو ڕچەیە بشکێنێت؟
کاکە ئارام بەس بەوەوە نەوەستاوە قسە لەسەر نییەتی ناودڵی کاروان بکات و بچووکی بکاتەوە، بەڵکو هاتووە پێناسەیەکی کۆتا بۆ هۆکانی نووسین دادەتاشێت بۆ هەموو کەڵە نووسەرانی دونیاو دەڵێت:
” نووسەری ڕاستەقینە بۆ ئەوە دەنووسێت، کە لێنەکانی بوون و ژیانی لە ڕێگەی نووسینەوە پڕ بکاتەوە”
کێ دەڵێت ئەمە راستە؟ ئایا کاك ئارام راپرسی لەگەڵ هەموو کەڵە نووسەرانی دنیا کردووە تا هۆکارە راستەقینەکەی نووسین لای ئەوان بزانێت؟ یان پشتی بە چ داتایەکی زانستی و ئەکادیمی بەستووە لەمەدا؟ کە ئەم وتەیە جۆرێك لە بە مامۆستابوون دەردەخات.
پاشتر کێ دەڵێت زۆر لە شاکار نووسە جیهانیەکان لە کاتی نووسینی شاکارەکانیاندا کەلێن لە ژیانیاندا بووە؟ بە تایبەتی زۆریان باس لە خۆیان ناکەن لە شاکارەکاندا.
پاشان دەبوو کاك ئارام ئەوە بزانێت کە بە دڵ بوونی بەرهەمی ئەدەبی و هونەریش لای خوێنەران ڕێژەیین، دەمێنێتە سەر ئاستی هوشیاری و تێگەشتن و سەلیقەو زەوقی خوێنەران.
گەر وەك کاکە ئارام دەبێژێت کاروان هیچی پێ نەماوە، خۆ کاروان دەیتوانی بووەستێت تا ٣ یان ٥ ساڵ تاکو هەگبەی داهێنانەکانی پڕ دەبنەوەو شتێکی باشمان بۆ بنووسێتەوە، بەڵام کە بڕیاری کۆتایی خۆی دا بە دوورکەوتنەوە لە نووسین، ئەوا راستگۆیی ئەو نووسەرەمان بۆ دەردەخات لەگەڵ خۆی و دەوروبەریدا، نەك بۆ نموونە شتی کاڵوکرچی وەك رەخنەی بێ بنەمامان بۆ بنووسێت و بەوەش بدات لە زەوقی زۆرینەمان، باشتر وایە بەمجۆرە هەڵوێست بنوێنێت وەك تاکێکی نووسەرو رۆشنبیر.
تێبینی: من نامەوێت شتەکان تێکەڵ بکەم و قسە لەسەر بەرهەمەکانی کاروان بکەم، ئەوە باسێکی ترە، هەر خوێنەرەو رای جیاوازی خۆی هەیەو بە دیموکراتیبوونیش ئەوە دەسەلمێنێت مرۆڤەکان بە زۆرەملێ ملکەچی پێوەرەکانی خۆمان نەکەین.
