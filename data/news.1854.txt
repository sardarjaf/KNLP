 ماوه‌یه‌ك بوو شه‌وان هه‌ر كه‌ده‌یویست سه‌رخه‌وێك بشكێنێ‌، هه‌م قاچه‌كانی‌، هه‌م هزری‌، هیچ نه‌بێ‌ كه‌مێك بحه‌وێنه‌وه‌ تاله‌گه‌ڵ كازیوه‌یه‌كی‌ نوێدا قاچه‌كانی‌ بۆ تووله‌ڕێی‌ سه‌خت و درێژتر، هزریشی‌ بۆكێشانی‌ پلانی‌ نه‌به‌ردیی گه‌وره‌و گه‌وره‌تر ئاماده‌بێ‌، به‌ڵام هه‌ركه‌چاوی‌ لێكده‌نا گینگڵی‌ تۆڵه‌ خه‌وی‌ ده‌زڕاند، وێنه‌ی‌ شه‌پۆلی‌ حه‌فتا و پێنچ مه‌تری‌ ئێزگه‌كه‌و كتێبه‌ خوێناوییه‌كه‌ی‌ عه‌بدولخالق مه‌عروف به‌رچاویان به‌رنه‌ده‌داو هه‌رئه‌ویان شكده‌برد بۆتۆڵه‌، به‌ڵام ئه‌م شه‌وه‌یان سه‌رخه‌وی‌ نه‌شكاندوكه‌وته‌ڕێ‌، به‌یانیه‌كه‌ی‌ 19/3/1986 بوو، هه‌ڵۆی‌ داستانان سه‌رداری‌ سه‌عید سۆفی، ئه‌م جاره‌ش وه‌ك ده‌یان جاری‌ دی‌ له‌گه‌ڵ دوو هاوسه‌نگه‌ری‌ تری‌ ڕێی‌ هات و نه‌هاتی‌ گرته‌به‌ر، سه‌رداری‌ تۆڵه‌و ئه‌ده‌بدۆست ئه‌وڕۆژه‌ له‌هه‌موو سه‌فه‌ره‌كانی دیكه‌ی‌ ئاسوده‌تر بوو، چونكه‌ بۆتۆڵه‌ی‌ دوو نوسه‌ری‌ شه‌هید داده‌به‌زییه‌ ناوشار.
سه‌عات 8:15ی‌ به‌یانی‌ سه‌ردار مناره‌یه‌كی‌ تری‌ هه‌ولێر بوو له‌فلكه‌ی‌ زه‌عیم بۆئه‌م تۆڵه‌یه‌، پارێزگاری‌ خۆفرۆش (برایم زه‌نگه‌نه‌)ی‌ ده‌ست نیشان كردبوو، كه‌ئه‌وسا گه‌وره‌ترین سه‌ری‌ تاوانی‌ به‌عس بوو له‌هه‌ولێر، هه‌رئه‌و ڕۆژه‌ سه‌ردار به‌لێنه‌كه‌ی‌ خۆی‌ برده‌سه‌رو دوای‌ گه‌ڕانه‌وه‌، یه‌كێتیی‌ نوسه‌رانی‌ كوردستان پیرۆزبایی قه‌ڵه‌مه‌ نه‌دۆڕاوه‌كانیان لێكرد، به‌ڵام سه‌رداری‌ ڕابه‌ری‌ جێبه‌جێكاری‌ دروشمی‌ ئه‌وسه‌ردمه‌ (فاشست بكوژه‌ تاگه‌ل بژی‌، عه‌فله‌قی‌ بكوژه‌ تاكورد بژی‌) هه‌میشه‌ تفه‌نگی‌ له‌سه‌رپێ‌ بوو، به‌هیچ نه‌به‌ردێك دڵی‌ ئاوی‌ نه‌ده‌خوارده‌وه‌، بۆیه‌ هه‌رله‌و پێناوه‌دا به‌بێ‌ باكی‌ و به‌پاكی‌ سه‌ری‌ دانا.
هه‌موو ساڵـێ‌ كه‌ 30/6 دادێ‌، مه‌لی‌ خولیایه‌ك به‌ره‌و رۆژانی‌ نه‌هامه‌تی‌‌و داستانه‌ ئه‌فسانه‌ییه‌كانی‌ ناوهه‌ولێر هه‌ڵمده‌گرێ‌، هه‌مووساڵێك كه‌ 30/6 دادێ‌ ، (فولكه‌ی‌ زه‌عیم‌و 7ی‌ نیسان‌و  به‌رده‌رگای‌ فه‌یله‌ق) ده‌پرسن كوا له‌كوێیه‌ ئه‌وهه‌ڵۆیه‌ی‌ به‌سه‌رچه‌قۆدا ده‌هات؟، به‌به‌رده‌می‌ ئێمه‌دا تێده‌په‌ڕی‌‌و هیچ سه‌فه‌رێك بێ نێچیر‌و ڕاوی‌ جه‌للاد‌و جانه‌وه‌ری‌ ئه‌م شاره‌ نه‌ده‌گه‌ڕایه‌وه‌ ئامێزی‌ سه‌فین‌و ئاوه‌گرد.
ئه‌وان نا، هه‌موو هه‌ولێر ده‌پرسن، كوا له‌كوێیه‌ ئه‌وهه‌یڤه‌ی‌ له‌ئه‌نگوسته‌چاوان له‌ئاسمانی‌ شاره‌كه‌مان هه‌ڵده‌هات، ڕازه‌كانی‌ له‌گه‌ڵ‌ ده‌گۆڕینه‌وه‌‌و زامه‌كانی‌ ساڕێژ ده‌كردین‌و خه‌مه‌كانی‌ ئێمه‌ی‌ ده‌كرده‌ تێشووی‌ هه‌ورازه‌ ڕێی‌ قه‌ندیل.
به‌ڵێ‌ دڵسۆزانی‌ هه‌ولێر، ئه‌وهه‌ڵۆیه‌، ئه‌وفریشته‌یه‌، ئه‌وهه‌یڤه‌ی‌ ئێوه‌ سه‌رداری‌ مام سه‌عید بوو، سه‌رداری‌ پێشه‌نگی‌ خۆپیشاندانه‌كانی‌ ساڵی‌ 1982و په‌یكی‌ په‌رتووكه‌یاساغه‌كانی‌ نێوان (سه‌یدیان‌و قه‌ڵا)، سه‌رداری‌ چه‌قی‌ شه‌قامی‌ مه‌نتكاوه‌و ناو هیران‌و لوتكه‌ی‌ كێشكێ‌، سه‌رداری‌ یه‌ك ماڵ‌ له‌گه‌ڵ‌ هه‌ژاران‌و چه‌وساوانی‌ گوندنشین و جیهانی‌ لێوانلێو له‌وره‌‌و پیرۆزی‌‌و نه‌به‌زین.
ئه‌ی‌ هاوڕێكه‌م سه‌رداری‌ هه‌ولێر، تۆ كه‌ڕۆژانێ‌ تۆڵه‌سێنی‌ خوێنی‌ قه‌ڵه‌مه‌ دڵسۆز‌و به‌هه‌ڵوێسته‌كانی‌ (عه‌بدولخالق و ده‌رگه‌ڵه‌یی) بووی‌ ، تۆ كه‌سه‌رتاپای‌ ته‌مه‌ن ته‌نیا كتێب هاوڕێ‌‌و هاوسه‌فه‌ر‌و هاوده‌می‌ ساته‌ ته‌نیاییه‌كانت بوو، كۆڵه‌ پشته‌كه‌ت جگه‌ له‌كتێب ‌و نانه‌ڕه‌قه‌‌و چوكولات بۆمنداڵانی‌ دێیه‌كان، جێی هیچی‌ تر نه‌بوو، شه‌وانی‌ حه‌سانه‌وه‌ی‌ بنكه‌‌و باره‌گاكانیش به‌گوڵاوپژێنی‌ شیعره‌كانی‌ شێركۆ، (مزه‌فه‌ر نواب) زاخاوی‌ ده‌روونی‌ هاوڕێبازه‌كانت ده‌دا ، به‌ڵام هاوڕێكه‌م دڵنیابه‌ باڕۆژگار هه‌ر ڕووگرژ‌و مۆن و به‌قین بێ‌، تازه‌ تۆ وێردی‌ سه‌ر زاری‌ هه‌ژاران‌و (به‌ور)ه‌كه‌ی‌ سه‌ر لوتكه‌ی‌ دیوانه‌كانی‌ شێركۆ بێكه‌سی‌، ناوی‌ تۆ ئاوێزانی‌ كوچه‌‌و كۆڵان‌و شه‌قام به‌شه‌قامی‌ پیره‌ هه‌ولێره‌، داستانه‌كانت له‌ سینه‌ی‌ هه‌ورێ‌‌و سه‌فین‌و قه‌ره‌چوغ ‌و دێده‌وان به‌خوێن نه‌خشاوه‌‌و گۆڕه‌پانی‌ سه‌رداری‌ سه‌عید سۆفی‌ له‌دڵی‌ قه‌ڵادا هه‌رده‌مێنێته‌وه‌.
جێی‌ داخ و نه‌نگییه‌ له‌و شاره‌ی‌ تۆ ڕه‌مزی‌ قاره‌مانی‌ و ئازایه‌تی‌ بووی‌، تۆی‌ ئه‌نجام ده‌ری‌ زیاتر له‌ 84 چالاكی‌ و نه‌به‌ردی‌ پێشمه‌رگانه‌ له‌چوارده‌ور و ناوجه‌رگه‌ی‌ ئه‌م شاره‌، جێی‌ داخه‌ شه‌قامێك، گۆڕه‌پانێك، باخچه‌یه‌ك... هتد به‌ناوی‌ تۆوه‌ نه‌بێ‌.
له‌ تێپه‌ڕینی30 ساڵ به‌سه‌ر شه‌هید بوونتدا هه‌رهێنده‌م له‌ده‌ست دێ‌ به‌حاكمانی‌ ئه‌مڕۆی‌ كوردستانه‌كه‌ت بڵێم: ئایا بێ وه‌فایی نییه‌ سه‌ردارێك فلكه‌و شه‌قام له‌وشاره‌ نه‌مابێ‌ داستانی‌ تێدا ئه‌نجام نه‌دابێ‌، كه‌چی دوای‌ 30 ساڵ شوێنێك نه‌بێ‌ به‌ناویه‌وه‌؟!
فه‌رمانده‌ی شه‌هید سه‌ردار سه‌عید سۆفی‌، ساڵی‌ 1966 له‌ هه‌ولێر له‌ دایك بووه‌ وساڵی‌ 1981 په‌یوه‌ندی‌ كردووه‌ به‌رێكخستنه‌كانی كۆمه‌ڵه‌ی‌ ره‌نجده‌رانی كوردستانه‌وه‌.
ساڵی‌ 1983 كه‌ له‌ پۆلی‌ پێنجه‌می‌ ئاماده‌یی ده‌بێت، له‌لایه‌ن رژێمی به‌عسه‌وه‌ فه‌رمانی‌ گرتنی‌ بۆ ده‌رده‌چێت، به‌ڵام خۆی ده‌رباز ده‌كات و ده‌بێته‌ پێشمه‌رگه‌ و فه‌رمانده‌یه‌كی دیاری شۆڕشی نوێ.
رۆژی 30/6/1987 له‌كاتی‌ به‌رگریكردن له‌ ناوچه‌ ئازادكراوه‌كانی شۆڕشی نوێ، له‌ چیای‌ كێشكێ‌ شه‌هید كراو دوا پله‌شی فه‌رمانده‌ی‌ كه‌رت بوو له‌ تیپی‌ 85ی‌ به‌ڕانه‌تی‌.
* ئه‌م بابه‌ته‌ بۆیادی 24ساڵه‌ی شه‌هید سه‌رداری سه‌عید سۆفی له‌لایه‌ن (د.
عه‌بدولواحید ئیدریس شه‌ریف)ی هاوڕێی شه‌هید سه‌رداره‌وه‌ نووسراوه‌و هه‌ر له‌و یاده‌شدا له‌كوردستانی نوێ بڵاوبۆته‌وه‌.
وتەبێژی وەزارەتی خوێندنی باڵا و توێژینەوەی زانستی ڕایدەگەنێت: لە ئەمڕۆوە (١٥/٨) داواکاری بۆ وەرگرتن لە زانکۆ و پەیمانگە حکومییەکان بەسیستمی ڕاستەوخۆی زانکۆی لە (٣٧٧) بەش و کۆلێژی زانکۆ و پەیمانگەکانی
