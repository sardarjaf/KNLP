سایكس پیكۆ ناوی‌ ئه‌و رێكه‌وتنه‌ نهێنیه‌یه‌ كه‌ له‌ 16ی‌ مایسی 1916 سه‌باره‌ت به‌ باشووری‌ رۆژئاوای‌ ئاسیا ئیمزاكرا.
ئه‌م رێكه‌وتنه‌ له‌ نێوان فه‌ڕه‌نساو به‌ریتانیادا و به‌ رازیبوونی روسیا ئه‌نجامدرا، كه‌ بۆ دابه‌شكردنی به‌شێكی‌ دیار له‌ و جوگرافیا بوو كه‌ پێشتر له‌ ژێر سایه‌ی‌ ده‌وڵه‌تی عوسمانیدا بوو واته‌ باشووری‌ رۆژئاوای‌ ئاسیا.
گه‌یشتن به‌و رێكه‌وتنه‌ له‌ مانگی تشرینی دووه‌می 1915 تا مایسی 1916 ی‌ خایاند له‌ نێوان فه‌ره‌نسوا جۆرج پیكۆی‌ دیپلۆماتی فه‌ره‌نسی و مارك سایكسی به‌ریتانیدا.
به‌پێی رێكه‌وتنه‌كه‌ سوریاو لوبنان و موسڵ ده‌كه‌وتنه‌ ژێر سایه‌ی‌ ده‌سه‌ڵاتی فه‌ره‌نساوه‌و به‌ریتانیاش ده‌بوو به‌ خاوه‌نی به‌شی باشووری‌ شام و به‌غداو به‌سره‌و فه‌له‌ستینیش ده‌كه‌وته‌ ژێر سایه‌ی‌ به‌ڕێوه‌بردنی نێوده‌وڵه‌تیه‌وه‌، ئه‌گه‌رچی دواتر گۆڕانكاری‌ له‌و دابه‌شكردنه‌دا كراو موسڵ درا به‌ به‌ریتانیا.
دیاره‌ رێكه‌وتنی سایكس پیكۆ به‌ نهێنی ماوه‌ته‌وه‌ تا دوای‌ روخاندنی روسیای‌ قه‌یسه‌ری‌ و هاتنی به‌لشه‌فیك بۆ سه‌ر كورسی ده‌سه‌ڵات.
ئه‌و نه‌خشه‌یه‌ی‌ كه‌ ئه‌م رێكه‌وتنه‌ بۆ رۆژهه‌ڵاتی ناوه‌ڕاستی كێشا له‌سه‌روبه‌ندی‌ كۆتایی هاتنی جه‌نگی یه‌كه‌می جیهانیدا، به‌ پله‌ی‌ یه‌كه‌م بۆ به‌رژه‌وه‌ندی‌ هه‌ردوو ئیمپریالیزمی به‌ریتانی و فه‌ره‌نسی و به‌پله‌ی‌ دووه‌میش بۆ عه‌ره‌بی ناوچه‌كه‌و پاشانیش بۆ جوله‌كه‌ بوو، قوربانی یه‌كه‌میش تیایدا كورد.
وه‌ك ئاشكرایه‌ له‌ ساڵی 1920 رێكه‌وتنی سیڤه‌ر كرا، كه‌ تیایدا بڕیاری‌ درووستكردنی نیشتیمانێك بۆ كورده‌كانی ژێر سایه‌ی‌ پێشتری‌ ده‌وڵه‌تی عوسمانی درا، به‌ڵام جارێكی تر بۆ رازیكردنی ده‌وڵه‌تی نوێی تورك و بۆ گیان به‌به‌رداكردنی ئه‌و ده‌وڵه‌ته‌ نوێیه‌ی‌ به‌ ناوی‌ عێراق درووستیان كرد، له‌ رێكه‌وتنی لۆزاندا هیواكانی كورد بۆ بوون به‌ خاوه‌نی نیشتیمانی خۆیان زینده‌به‌چاڵكران.
به‌مجۆره‌ جارێكی تر دابه‌شكردنی دووه‌می كوردستان له‌ ئه‌نجامی ئه‌و كاره‌ دڕندانه‌ی‌ كه‌ فه‌ڕه‌نسوا پیكۆو مارك سایكس به‌نهێنی كردیان بوو به‌ دیفاكتۆو سه‌د ساڵه‌ كورد قوربانی ده‌ستی ئه‌و رێكه‌وتنه‌یه‌.
واته‌ له‌ رووی‌ راستیه‌وه‌ به‌ریتانیاو فه‌ره‌نسا وه‌كو دوو ده‌وڵه‌تی داگیركه‌رو دژه‌ مرۆڤـ به‌رپرسن له‌ هه‌موو ئازاره‌كانی كورد بۆیه‌ ئه‌وه‌ گه‌مژه‌ییه‌ كه‌ كورد ئێستا وه‌كو دۆست سه‌یری‌ ئه‌و دوو ده‌وڵه‌ته‌ نه‌گریسه‌ بكات، به‌ڵكو ئه‌گه‌ر له‌م جیهانه‌ هه‌ڵوه‌شاوه‌دا یاسا سه‌روه‌ر بوایه‌ ده‌بوا ئه‌و دوو ده‌وڵه‌ته‌ كۆی‌ زیانه‌ جۆراوجۆره‌ نه‌ته‌وه‌یی و نیشتیمانی و مرۆییه‌كانی كوردییان بۆ سه‌ده‌ی‌ رابردوو ببژاردایه‌.
به‌هه‌رحاڵ ماوه‌ی‌ سه‌ده‌یه‌كه‌ كوردی‌ ژێرسایه‌ی‌ پێشتری‌ ده‌وڵه‌تی عوسمانی قوربانی رێكه‌وتننامه‌ی‌ سایكس پیكۆیه‌و ئه‌و سنوورانه‌ی‌ درووستكران نه‌ك یه‌كێتی نه‌ته‌وه‌یی كوردیان تێكدا، به‌ڵكو بوونه‌ به‌ربه‌ست له‌ نێوان په‌یوه‌ندی‌ ئاسایی هه‌ردوو دیووی‌ سنووره‌ ده‌ستكرده‌كاندا تا ئه‌ندازه‌ی‌ لاوازكردنی په‌یوه‌ندی‌ دامه‌زراوه‌ لۆكاڵیه‌كانیش له‌ جۆری‌ خێڵ و عه‌شیره‌ت.
دیاره‌ رۆڵی نه‌رێنی ئه‌م دابه‌شكردنه‌ هه‌ر ئه‌وه‌ نه‌بووه‌ كه‌ كوردی‌ كردووه‌ته‌ كۆڵۆنیه‌كی نێوده‌وڵه‌تی، به‌ڵكو له‌ رووی‌ كه‌لتووریشه‌وه‌ كوردی‌ خسته‌ ژێر كاریگه‌ری‌ كه‌لتووری‌ داگیركه‌ره‌ جیاوازه‌كانیه‌وه‌و له‌ رووی‌ ئابووریشه‌وه‌ بووه‌ رێگه‌ر له‌ كۆبوونه‌وه‌ی‌ ئابووری‌ له‌ ناوه‌ندی‌ كوردستانداو ئابووری‌ كوردستان به‌ره‌و پایته‌خته‌ جۆراوجۆره‌كانی ده‌وڵه‌تانی داگیركه‌ری‌ ئه‌و
وڵاتانه‌ راكێشراو له‌بری‌ درووستبوونی ناوه‌ندی ئابووری‌ كوردی‌، به‌شێوه‌یه‌كی ترسناكتر له‌به‌ر رۆیشتنی ئابووری‌ كورستان به‌ ئاراسته‌ی‌ ناوه‌ندی‌ ده‌وڵه‌تانی داگیركه‌ر به‌رده‌وام بوو.
ئه‌مه‌ش ئه‌و ئه‌گه‌ره‌ی‌ له‌ كوردستان ئیفلیج كرد كه‌ ئابووری‌ ببێته‌ بزوێنه‌ری‌ مێژوو، چینی ناوه‌ند درووست ببێت كه‌ ئه‌و درووستكه‌ری‌ ده‌وڵه‌تی نه‌ته‌وه‌ییه‌.
هه‌روه‌ك ئه‌وه‌ش ئاشكرایه‌ یه‌كێك له‌ هۆیه‌ سه‌ره‌كیه‌كانی لكاندنی باشووری‌ كوردستان به‌ عێراقی عه‌ره‌بیه‌وه‌ بوونی سه‌رچاوه‌ی‌ ئابووری‌ ده‌وڵه‌مه‌ند بوو له‌م به‌شه‌ی‌ كوردستان كه‌ ئه‌و سه‌رچاوانه‌ زۆر گرنگ بوون بۆ ئه‌وه‌ی‌ ببنه‌ پایه‌ بۆ له‌سه‌رپێ راوه‌ستانی ده‌وڵه‌تی تازه‌ درووستكراوی‌ عێراق.
دیاره‌ هۆكاری‌ درووستكردنی هاوسه‌نگی له‌ نێوان شیعه‌و سوونه‌ی‌ عێراقه‌ نوێیه‌كه‌شدا رۆڵی دیاری‌ هه‌بووه‌ بۆ لكاندنی كوردی‌ سوونه‌ به‌ عێراقه‌وه‌.
ئه‌و سنووره‌ جوگرافیه‌ نوێیانه‌ی‌ كه‌ رێكه‌وتنی سایكس پیكۆ درووستی كردن وه‌كو هێڵی پیرۆز سه‌یركراون تاكو هاتنی داعش و راگه‌یاندنی ده‌وڵه‌تی خه‌لافه‌تی ئیسلامی كه‌ به‌شێكی ئه‌و سنوورانه‌ هه‌ڵوه‌شێنرانه‌وه‌.
ئێستا ئاشكرایه‌ له‌ نێوان رووبه‌رێكی فراوانی سوریاو عێراقی‌ عه‌ره‌بیدا سنوور نه‌ماوه‌، به‌ڵام به‌ پێچه‌وانه‌ی‌ ئه‌وه‌ی‌ ئێمه‌ وه‌كو كورد چاوه‌ڕوان ده‌كه‌ین هه‌موو سنووره‌ درووستكراوه‌كانی نێوان به‌شه‌كانی كوردستان هه‌ڵوه‌شێنرێته‌وه‌، ئه‌وه‌ له‌ نێوان باشوورو رۆژئاوای‌ كوردستاندا رووینه‌داوه‌، سه‌رباری‌ ئه‌وه‌ی‌ ئێستا باشوورو به‌شێكی باشی رۆژئاوا له‌ ژێر ده‌سه‌ڵاتی كورد خۆیدایه‌ به‌ڵام سنووری‌ نێوان ئه‌م دوو به‌شه‌ نه‌ك هه‌ڵنه‌وه‌شێندراوه‌ته‌وه‌ به‌ڵكو پێده‌چێت له‌و كاته‌ پته‌وتر بێت كه‌ ده‌وڵه‌تی داگیركه‌ری‌ ئه‌سه‌د له‌سه‌ر سنووره‌كان بوو.
ئه‌وه‌ش ئاماژه‌یه‌كی ترسناكه‌ بۆ مانه‌وه‌ی‌ كوردستان به‌ پارچه‌ پارچه‌یی ته‌نانه‌ت دوای‌ رزگاربوونی هه‌موو به‌شه‌كانیش.
دیاره‌ ئه‌وه‌ش ناڕاسته‌خۆ پێمان ده‌ڵێت كه‌ دابه‌شكردنی كوردستان و ئاسه‌واری‌ نێگه‌تیفی سایكس پیكۆو مانه‌وه‌ی‌ كورد له‌ ژێر سایه‌ی‌ ده‌سه‌ڵاتی داگیركه‌راندا چۆن ئه‌و بۆچوونه‌ی‌ لای‌ رووبه‌رێكی فراوان له‌ حیزبی كوردی‌ و ته‌نانه‌ت به‌شێك له‌ جه‌ماوه‌ریش به‌رجه‌سته‌ كردووه‌ كه‌ گوایه‌ هه‌ر به‌شه‌ تایبه‌تمه‌ندی‌ خۆیی هه‌یه‌و هه‌ر به‌و پێیه‌ش بڕیارو چاره‌نووسی هه‌ر به‌شێك په‌یوه‌سته‌ به‌خۆیه‌وه‌.
ئه‌مه‌ سه‌رباری‌ ئه‌و ململانێ سه‌خت و ناجۆره‌ی‌ له‌ نێوان حیزبه‌ دیاره‌كانی كوردستانی‌ گه‌وره‌دا هه‌یه‌ له‌سه‌ر ئاینده‌و له‌ ئێستاوه‌ كێشه‌ی‌ سه‌خت له‌سه‌ر ئه‌وه‌یه‌ كه‌ كێ هێز یان حیزبی یه‌كه‌مه‌ له‌سه‌ر ئاستی كوردستانی گه‌وره‌.
دیاره‌ جێگای‌ خۆیه‌تی له‌ نێو ئه‌م ململانێ ناوخۆیه‌ی‌ كوردستاندا سه‌یری‌ ئه‌وه‌ش بكرێت ئایا ئه‌گه‌ر سایكس پیكۆ كۆتایی بێت، كورد به‌م دیدوبۆچوونه‌ی‌ ئێستایه‌وه‌ چی پێده‌كرێت؟؟
ره‌نگه‌ به‌هه‌له‌َدا نه‌چووبین ئه‌گه‌ر هۆكاری‌ دابه‌شكردنی دووه‌می كوردستان كه‌ به‌رهه‌می سایكس پیكۆ بوو ببه‌ستینه‌وه‌ بۆ دوو خاڵه‌وه‌، كه‌ یه‌كه‌میان جووتبوونی به‌رژه‌وه‌ندییه‌كانی ده‌وڵه‌تانی بڕیار به‌ده‌ستی ئه‌و كاته‌ بوو كه‌ به‌ریتانیاو فه‌ره‌نسا بوون به‌ پله‌ی‌ یه‌كه‌م له‌گه‌ڵ به‌رژه‌وه‌ندییه‌كانی عه‌ره‌بدا له‌ باشووری‌ رۆژئاوای‌ ئاسیاداو، دواتریش رازیكردنی ده‌وڵه‌تی نوێی تورك دیسان له‌ پێناوی‌ پاراستنی به‌رژه‌وه‌ندی‌ ئه‌وانی بڕیاربه‌ده‌ست خۆیاندا.
به‌ پله‌ی‌ دووه‌میش لاوازی‌ كورد له‌و كاته‌داو نه‌بوونی رۆڵێكی كاریگه‌ری‌ ئه‌وتۆ له‌لایه‌ن ئه‌م پێكهاته‌یه‌وه‌ كه‌ له‌لایه‌ن ئه‌وانی بڕیار به‌ده‌سته‌وه‌ حیسابی بۆ بكرێت.
ئه‌مه‌ سه‌رباری‌ نه‌دۆزینه‌وه‌ی‌ به‌رژه‌وه‌ندی‌ گه‌وره‌ له‌لای‌ كورد له‌لایه‌ن به‌ریتانیاو فه‌ره‌نساوه‌.
ئه‌مه‌ش هۆكاری‌ سه‌ره‌كی بوو بۆ ئه‌وه‌ی‌ كه‌ ئه‌وانی بڕیاربه‌ده‌ست هیچ به‌هایه‌كی مرۆیی بۆ كورد دانه‌نێن و له‌وه‌ش بێباك بن كه‌ چۆن ئه‌م پێكهاته‌ گه‌وره‌یه‌ له‌ رۆژهه‌ڵاتی ناوه‌ڕاستدا ده‌بێته‌ قوربانی سیاسه‌ته‌ پاوانخوازییه‌كانی ئه‌وان.
له‌راستیدا ئه‌گه‌ر له‌ روانگه‌ی‌ په‌ره‌سه‌ندنی كۆمه‌ڵایه‌تیه‌وه‌ سه‌یر بكرێت عه‌ره‌به‌كانی رۆژهه‌ڵاتی ناوه‌ڕاست له‌ سه‌روبه‌ندی‌ كۆتاییهاتنی جه‌نگی یه‌كه‌مدا زۆر له‌ كورد په‌ره‌سه‌ندوتر نه‌بوون، به‌ڵام به‌رژه‌وه‌ندی‌ وایكرد كه‌ چه‌ندین ده‌وڵه‌ت بۆ ئه‌وان درووست بكرێت و كوردیش بكرێته‌ پاشكۆی‌ هه‌ندێ له‌و ده‌وڵه‌تانه‌و توركیای نوێ‌.
ئایا دوای‌ سه‌ده‌یه‌ك ئه‌گه‌ری‌ هه‌ڵوه‌شاندنه‌وه‌ی‌ رێكه‌وتنامه‌ی‌ سایكس پیكۆو سه‌رله‌نوێ‌ داڕشتنه‌وه‌ی‌ نه‌خشه‌ی‌ جوگرافیای سیاسی رۆژهه‌ڵاتی ناوه‌ڕاست هه‌یه‌؟ ئایا بوونی ئه‌گه‌رێكی له‌م جۆره‌ چی بۆ كورد به‌رهه‌م ده‌هێنێت؟ ئایا ده‌وڵه‌تانی بڕیاربه‌ده‌ست كه‌ ئێستا وڵاته‌ یه‌كگرتووه‌كانی ئه‌مه‌ریكا سه‌ركردایه‌تیان ده‌كات له‌وباره‌وه‌ چی بۆ كورد پێیه‌؟ ئایا كورد خۆی‌ له‌ ئێستادا له‌سه‌ر ئاستی كوردستانی گه‌وره‌و له‌سه‌ر ئاستی باشوورو رۆژئاواو له‌سه‌ر ئاستی باشوور به‌ ته‌نیا ده‌توانێت ببێته‌ ئه‌و بكه‌ره‌ كه‌ خۆی‌ رۆڵی هه‌بێت له‌ گۆڕینی نه‌خشه‌ی‌ جوگرافیای سیاسی ناوچه‌كه‌و سنووره‌ ناوخۆییه‌كانی كوردستان هه‌ڵوه‌شێنیـَته‌وه‌و سنووری‌ خۆی‌ له‌گه‌ڵ ئه‌وانی عه‌ره‌ب و تورك و فارسدا جیابكاته‌وه‌و له‌بری‌ ئه‌وه‌ی‌ ژێرده‌سته‌ی‌ ئه‌وان بێت ببێته‌ دراوسێیه‌كی خاوه‌ن ماڵ و شووناس بۆیان.
ئێستا رۆژهه‌ڵاتی ناوه‌ڕاست به‌گشتی و ئه‌و رووبه‌ره‌ جوگرافیه‌ی‌ كه‌ سایكس پیكۆ سنووره‌كانی تێدا دیاریكرد، له‌بارێكی ترسناكی شه‌ڕوپێكدادانی ئایینی و مه‌زهه‌بی و ئیتنیكیدایه‌و رۆژ له‌دوای‌ رۆژ ئاراسته‌ی‌ رووداوه‌كان به‌ه‌رو ئه‌وه‌ ده‌چن كه‌ گه‌ڕانه‌وه‌ بۆ باری‌ پێشترو بۆ درووستبوونه‌وه‌ی‌ سه‌قامگیری‌ له‌م جوگرافیایه‌دا ئه‌گه‌رێكی چاوه‌ڕوان نه‌كراو بێت.
ئه‌گه‌ری‌ پێكه‌وه‌ژیانی كوردو ئه‌وانی تر به‌ته‌واوی‌ هه‌ره‌سی هێناوه‌.
به‌هۆی‌ بارودۆخی هه‌ڵچووی‌ كوردستانه‌وه‌ په‌یوه‌ندییه‌كانی عه‌ره‌ب و تورك خراپه‌.
دوژمنایه‌تی دێرینه‌ی‌ نێوان سوونه‌و شیعه‌ به‌جۆرێك ته‌قیووه‌ته‌وه‌ ئه‌گه‌ری‌ پێكه‌وه‌ژیانیان نه‌ماوه‌، ئێستا ماڵی شیعه‌ش له‌بیه‌رده‌م تێكچووندایه‌.
ئه‌وه‌ی‌ ناوی‌ به‌هاری‌ عه‌ه‌ربی بوو نه‌یتوانی شتێك بۆ گه‌لانی عه‌ره‌ب به‌رهه‌م بهێنێت و سیاسه‌تی به‌رژه‌وه‌ندی‌ په‌رستانه‌ی‌ ئه‌مه‌ریكاو رۆژئاوا و روسیاش كه‌ ده‌وری‌ ئه‌و گه‌ماڵه‌ پیره‌ ده‌بینێـت كه‌ ئێسقانه‌كان ده‌كڕێنێته‌وه‌، سیستێمه‌كه‌ی‌ به‌شار ئه‌سه‌دیان پاراست و پێده‌چێت هه‌رخۆیشیان به‌شێوه‌ی‌ جۆراوجۆرو له‌ رێگای‌ جۆراوجۆره‌وه‌ دروستكه‌ری‌ داعش بن و تا ئه‌وكاته‌ی‌ ئیشیان پێی هه‌بێـت له‌ ناوچه‌كه‌دا بیپارێزن.
ئێستاش ئه‌مه‌ریكا له‌ روانگه‌ی‌ به‌رژه‌وه‌ندییه‌ هه‌نوكه‌یی و داهاتوویه‌كانی خۆیه‌وه‌ سه‌یری‌ رۆژهه‌ڵاتی ناوه‌ڕاست و هه‌موو جیهانیش ده‌كات و دیاره‌ ته‌نیا له‌ روانگه‌ی‌ به‌رژه‌وه‌ندییه‌كانی خۆیشیه‌وه‌ سه‌یری‌ هه‌ر گۆڕانكارییه‌ك له‌و نه‌خشه‌ جوگرافیه‌ی‌ ئێستادا ده‌كات.
واته‌ چی له‌به‌رژه‌وه‌ندی‌ ئه‌مه‌ریكادایه‌، كار له‌ پێناوی‌ ئه‌وه‌دا ده‌كرێت.
ره‌نگه‌ ده‌وڵه‌تانی تری‌ رۆژئاواو روسیاش هه‌ریه‌كه‌ چاوه‌ڕوانی شتێك بكه‌ن له‌ ئاستی دووه‌مدا.
به‌ڵام پێگه‌ی‌ توركیاو ئێرانیش په‌یوه‌ست به‌و ناوچانه‌ی‌ سایكس پیكۆ گرتوویه‌تیه‌وه‌ گرنگه‌.
دیاره‌ له‌گه‌ڵ هه‌موو ئه‌مانه‌شدا ئاماژه‌كان بۆ ئه‌وه‌ن كه‌ ناشێت سیاسه‌ت و بارودۆخی هه‌ڵچووی‌ ئه‌م رووبه‌ر به‌م شێوه‌یه‌ به‌رده‌وام بێت.
ره‌نگه‌ مایه‌ی‌ له‌سه‌ر راوه‌ستان بێت كه‌ بۆچی داعش ئاراسته‌ی‌ كوردستان كرا، راسته‌ كورد رۆڵی كاریگه‌ری‌ بینیووه‌ له‌ رووبه‌ڕووبوونه‌وه‌ی‌ داعشدا كه‌ به‌ پله‌ی‌ یه‌كه‌م بۆ پاراستنی خۆی‌ بووه‌.
به‌ڵام راوه‌ستانی كورد له‌به‌رامبه‌ر ئه‌و هێزه‌ ترسناكه‌دا، دوو ئاماژه‌ی‌ گرنگی داوه‌، یه‌كه‌م به‌ داگیركه‌رانی
عه‌ره‌ب و تورك و فارس كه‌ كورد خاوه‌نی هێزه‌ له‌سه‌ر زه‌مینه‌ی‌ واقیع و هه‌م ده‌توانێت خۆی‌ بپارێزێت هه‌م ئه‌گه‌ر بوو به‌ ده‌وڵه‌ت كێشه‌ بۆ ئه‌وان درووست نه‌كات و به‌ژه‌وه‌ندییه‌ هاوبه‌شه‌كانی خۆی‌ و ئه‌وانیش بپارێزێت، وه‌كو ده‌وڵه‌تێكی دراوسێ.
دووه‌م ئاماژه‌ی‌ ئه‌وه‌ی‌ به‌ ئه‌مه‌ریكاو وڵاتانی تر داوه‌ كه‌ ئه‌م وه‌كو هێز ده‌توانێت خۆی‌ بپارێزێت و به‌رژه‌وه‌ندییه‌كانی ئه‌وانیش بپارێزێت و له‌و سه‌نگه‌ره‌شدا بێت كه‌ كۆمه‌ڵگه‌ی‌ نێوده‌وڵه‌تی كۆده‌كاته‌وه‌ به‌رامبه‌ر به‌ تیرۆرو هێزه‌ تووندره‌وه‌كان.
كه‌واته‌ ئێستا ده‌توانین بڵێین ئه‌گه‌ری‌ گه‌وره‌ ئه‌وه‌یه‌ كه‌ پاش سه‌د ساڵ له‌ رێكه‌وتنی سایكس پیكۆ گۆڕانكاری‌ به‌سه‌ر ناوچه‌كه‌دا بێت.
كوردیش له‌ رووی‌ هێزی‌ مه‌یدانیه‌وه‌ توانای‌ پاراستنی خۆیی هه‌یه‌، بۆیه‌ ده‌بێ له‌ رووی‌ سیاسی و بڕیاردانیشه‌وه‌ خۆی‌ بۆ ئه‌وه‌ ئاماده‌ بكات كه‌ كاتی ئه‌وه‌یه‌ به‌ كرده‌وه‌ ئه‌م بڕیاری‌ هه‌ڵوه‌شاندنه‌وه‌ی‌ ئه‌و خاڵانه‌ی‌ رێكه‌وتنی سایكس پیكۆ بدات كه‌ په‌وه‌ستن به‌مه‌وه‌و ته‌نیا دڵی به‌وه‌ خۆش نه‌بێت كه‌ ۆژئاوا به‌باڵای پێشمه‌رگه‌دا هه‌ڵبده‌ن (چونكه‌ مه‌ترسی ئه‌وه‌ش هه‌یه‌ رۆژئاوا كورد ته‌نیا وه‌كو ئامراز به‌كار بهێنن بۆ شه‌ڕی تیرۆر)، به‌ڵكو ده‌ستكه‌وتی به‌كرده‌وه‌ی‌ نه‌ته‌وه‌یی به‌ده‌ست بهێنێت كه‌ ئه‌ویش ته‌نیا له‌سه‌ربه‌خۆیی و درووستكردنی ده‌وڵه‌تی كوردیدا ده‌بێت كه‌ ئه‌وه‌ش به‌ بێ رێكخستنی ته‌واوه‌تی نێوماڵی كوردو به‌بێ یه‌كێتی و یه‌كبوونی نه‌ته‌وه‌یی یه‌كه‌م له‌سه‌ر ئاستی هه‌ر پارچه‌یه‌ك و دووه‌میش له‌سه‌ر ئاستی نه‌ته‌وه‌و نیشتیمان به‌گشتی كارێكی زه‌حمه‌ته‌.
كه‌واته‌ ئه‌گه‌ر كورد وه‌كو فاكته‌ری‌ ناوخۆ خۆی‌ ئاماده‌ بكات بۆ هه‌ڵوه‌شاندنه‌وه‌ی‌ ئه‌و رێكه‌وتننامه‌یه‌، ئه‌وا بارودۆخی نێوده‌وڵه‌تی له‌باره‌.
دیاره‌ هه‌ر ئاماده‌باشیه‌كی له‌وجۆره‌ش به‌ قسه‌و سۆزو عاتیفه‌ نابێت به‌ڵكو به‌ خۆئاماده‌كردنی به‌كرده‌وه‌ ده‌بێت له‌سه‌ر هه‌موو ئاسته‌كانی كۆمه‌ڵگه‌، هه‌ڵبه‌ت ئه‌وه‌ش كارێكی گران نیه‌ ئه‌گه‌ر به‌رژه‌وه‌ندی‌ باڵای‌ نه‌ته‌وه‌یی و نیشتیمانی بكه‌رێته‌ ئامانجی سه‌ره‌كی و به‌رژه‌وه‌ندی حیزبی و بنه‌ماڵه‌یی و ده‌سته‌و گروپ و تاكه‌كه‌سه‌كان بخرێته‌ خزمه‌تی به‌رژه‌وه‌ندی‌ نه‌ته‌وه‌و نیشتیمانه‌وه‌.
