114 خێزانی‌ دانیشتووی‌ فه‌لوجه‌، توانیویانه‌ له‌ماوه‌ی‌ شه‌ش رۆژی‌ رابردوودا له‌ژێر ده‌ستی‌ چه‌كدارانی‌ داعش له‌شارۆچكه‌كه‌ هه‌ڵبێن، ئه‌وه‌ش له‌كاتێكدایه‌ نزیكه‌ی‌ 50 هه‌زار كه‌سی‌ تر به‌هۆی‌ شه‌ڕی‌ ئازادكردنی‌ ناوچه‌كه‌وه‌ ژیانیان له‌مه‌ترسیدایه‌.
به‌پێی‌ ئامارێكی‌ ئه‌نجومه‌نی نه‌رویجی بۆ ئاواره‌كان له‌ عیراق كه‌ كۆپییه‌كی‌ بۆ خه‌ندان نێردراوه‌، له‌ 21ی‌ ئه‌م مانگه‌ تاوه‌كو نیوه‌ڕۆی‌ ئه‌مڕۆ پێنجشه‌ممه‌، 114 خێزان له‌ناوچه‌كانی‌ ژێر ده‌ستی‌ داعش له‌فه‌لوجه‌ هه‌ڵهاتوون‌و ئێستا له‌كه‌مپی عامرییه‌ جێگیربوون كه‌ 30كم له‌شارۆچكه‌كه‌وه‌ دووره‌.
ئۆپه‌راسیۆنی‌ كۆنترۆڵكردنه‌وه‌ی‌ فه‌لوجه‌، له‌دووشه‌ممه‌ 22ی‌ ئه‌م مانگه‌ ده‌ستیپێكردووه‌، تائێستاش هێزه‌ عیراقیه‌كان‌و چه‌كدارانی‌ حه‌شدی‌ شه‌عبی‌، چه‌ندین ناوچه‌ی‌ ده‌وروبه‌ری‌ قه‌زاكه‌یان ئازادكردووه‌.
رۆژێك پێش ده‌ستپێكردنی‌ ئۆپه‌راسیۆنه‌كه‌، سوپای عیراق داوای له‌هاوڵاتیانی فه‌لوجه‌ كرد له‌ باره‌گاكانی‌ داعش ‌و گردبوونه‌وه‌كانیان دووربكه‌ونه‌وه‌، چونكه‌ ده‌كرێنه‌ ئامانجی‌ فڕۆكه‌ جه‌نگییه‌كان، دوای ئه‌و بانگه‌وازه‌ش دانیشتوانی‌ ئه‌و قه‌زایه‌ ده‌ستیان كرد به‌ چۆڵكردنی‌ ناوچه‌كه‌.
به‌كی به‌كر عه‌بدوڵا، به‌رپرسی ژووری راگه‌یاندنی ئه‌نجومه‌نی نه‌رویجی بۆ په‌نابه‌ران له‌عیراق، له‌به‌یاننامه‌یه‌كدا كه‌ وێنه‌یه‌كی بۆ خه‌ندان نێردراوه‌، ئاماژه‌ی‌ به‌وه‌دا "به‌پێی وته‌ی ئه‌و كه‌سانه‌ی كه‌ ڕزگاریان بووه‌و ئه‌و چیرۆكانه‌ی ده‌یبیستین سه‌باره‌ت به‌ ئاوه‌ره‌كان زۆر ترسناكه‌، ناتوانین دڵنیاشبین له‌م حاڵه‌تانه‌ چونكه‌ ئێمه‌ ناتوانین بچینه‌ شاره‌كه‌وه‌".
ئه‌و ئاماژه‌ به‌دیداره‌كانی‌ ده‌كات له‌گه‌ڵ چه‌ند هه‌ڵهاتویه‌كی‌ ژێر ده‌ستی‌ داعش له‌فه‌لوجه‌، ده‌ڵێت "ژنێك پێی وتم كه‌ ئه‌و له‌گه‌ڵ ئه‌ندامانی خێزانه‌كه‌یدا دره‌نگانی شه‌و ڕایانكردووه‌، پێڵاوه‌كانیان داناوه‌ له‌ ترسدا و له‌ زێرابه‌كاندا خۆیان حه‌شارداوه‌ تا ئه‌و كاته‌ی گه‌یشتونه‌ته‌ سنوری شاره‌كه‌، دواتر په‌ڕۆی سپیان به‌رزكردووه‌ته‌وه‌ بۆ ئه‌وه‌ی ته‌قه‌یان لێنه‌كرێت".
ئه‌نجومه‌نی نه‌رویجی بۆ په‌نابه‌ران له‌عیراق هۆشداریده‌دات، كه‌ نزیكه‌ی‌ 50 هه‌زار هاوڵاتی‌ هێشتا له‌ناوچه‌كانی‌ ژێر ده‌ستی‌ داعش له‌فه‌لوجه‌ گیریانخواردووه‌، به‌هۆی‌ به‌رده‌وامی‌ شه‌ڕ‌و پێكدادانه‌كانه‌وه‌ ژیانیان له‌مه‌ترسیدایه‌.
له‌چه‌ند رۆژی‌ رابردوشدا، نه‌ته‌وه‌یه‌كگرتووه‌كان نیگه‌رانی‌ خۆی‌ له‌باره‌ی‌ هه‌زاران هاوڵاتی‌ خه‌ڵكی‌ فه‌لوجه‌وه‌ راگه‌یاند، كه‌ له‌ژێر هه‌ڕه‌شه‌ی‌ شه‌ڕدا ماونه‌ته‌وه‌.
به‌كی به‌كر عه‌بدوڵا ئاماژه‌ی‌ به‌وه‌كردووه‌ "رێژه‌ی كاره‌ساته‌كه‌ نازانین و ناتوانین یارمه‌تی دانیشتوانی فه‌لوجه‌ بده‌ین، ئیستا هاوڵاتیانی ئه‌و شاره‌ گیریانخواردووه‌و ڕێگه‌یه‌كی پارێزراو نییه‌ بۆ ده‌رچونیان، پێویسته‌ ئه‌و لایه‌نانه‌ی شه‌ڕ ده‌كه‌ن ڕێككه‌ون له‌سه‌ر كردنه‌وه‌ی شوێنێك بۆ ده‌ربازبوونی ئه‌وان".
دوای كۆنتڕۆڵكردنیشی له‌لایه‌ن داعش، سوپای عیراق له‌سه‌رجه‌م ده‌روازه‌كانیه‌وه‌ گه‌مارۆی خسته‌ سه‌ر ئه‌و قه‌زایه‌‌و رێگه‌ی هاتن‌و چوونی قه‌ده‌غه‌كرد، ئه‌وه‌ش وایكرد دانیشتووانه‌كه‌ی له‌لایه‌ك رووبه‌ڕووی هه‌ڕه‌شه‌كانی داعش ببنه‌وه‌ كه‌ له‌ناو قه‌زاكه‌دا بوون، له‌لایه‌كی تریشه‌وه‌ رووبه‌ڕووی برسێتی بوونه‌وه‌ به‌هۆی ئه‌وه‌ی هیچ پێداویستییه‌كی رۆژانه‌یان به‌ده‌ست نه‌ده‌گه‌یشت.
فه‌لوجه‌ له‌فه‌رهه‌نگی زمانه‌وانیدا به‌واتای "زه‌ویه‌كی شیاو بۆ كشتوكاڵ" دێت، به‌پێی ئامارێكیش كه‌ رێكخراوی نه‌ته‌وه‌یه‌كگرتووه‌كان له‌ساڵی 2011 دا بڵاویكرده‌وه‌ ژماره‌ی دانیشتووانی ئه‌و قه‌زایه‌ 320 هه‌زار كه‌س بووه‌، زۆرینه‌ی دانیشتووانه‌كه‌شی سه‌ر به‌هۆزی دلێم-ن .
هاوكات قه‌زای فه‌لوجه‌ به‌ "شاری مزگه‌وته‌كان" ناسراوه‌، به‌هۆی زۆری بوونی مزگه‌وت تیایدا كه‌ ژماره‌یان ده‌گاته‌ 550 مزگه‌وت.
