حكومه‌تی كه‌نه‌دا ئاماده‌كاری ده‌كات بۆ ناردنی چه‌كی قورس‌و سوك بۆ هێزه‌ ئه‌منییه‌كانی عیراق، ئه‌وه‌ش به‌پێی وته‌ی ڕاوێژكارێك له‌ئۆفیسی په‌یوه‌ندییه‌كان‌و ڕاگه‌یاندنی وه‌زاره‌تی به‌رگریی كه‌نه‌دا بۆ خه‌ندان، كه‌ له‌كاتێكدایه‌ پێشمه‌رگه‌ بۆ شه‌ڕی داعش پێویستی به‌چه‌كی سوك‌و قورسیش هه‌یه‌.
دۆمینیك تێسیه‌ر، ڕاوێژكار له‌ئۆفیسی په‌یوه‌ندییه‌كان‌و ڕاگه‌یاندنی وه‌زاره‌تی به‌رگریی كه‌نه‌دا له‌ڕێی ئیمه‌یڵه‌وه‌ به‌خه‌ندان-ی وت "به‌رنامه‌ڕێژی‌و ڕاوێژكردن سه‌باره‌ت به‌دابینكردنی كه‌ره‌سته‌ی سه‌ربازی بۆ هێزه‌ ئه‌منییه‌كانی عیراق به‌رده‌وامه‌".
له‌وه‌ڵامی پرسیارێكی خه‌نداندا كه‌ ئایا ناردنی چه‌ك بۆ پێشمه‌رگه‌ ڕاسته‌وخۆ ده‌بێت بۆ هه‌رێم یان له‌ڕێگای به‌غداوه‌ ده‌نێردرێت، دۆمینیك تێسیه‌ر وتی "دابینكردنی كه‌ره‌سته‌و چه‌ك بۆ هێزه‌ ئه‌منییه‌كانی عیراق به‌شێوه‌یه‌ك ئه‌نجامده‌درێت كه‌ گونجاوبێت له‌گه‌ڵ یاساكانی كه‌نه‌داو یاسا نێوده‌وڵه‌تییه‌كاندا".
ئه‌و وته‌یه‌ی‌ تێسیه‌ر له‌كاتێكدایه‌ كه‌ هێزه‌كانی پێشمه‌رگه‌ له‌میحوه‌ره‌كانی شه‌ڕی دژی داعش ته‌ئكید له‌پێویستی زیاتری چه‌كی سووك‌و قورس ده‌كه‌نه‌وه‌ بۆ هێزه‌كانیان، بۆ ئه‌وه‌ش داواكارییان له‌وڵاتانی به‌شدار له‌هاوپه‌یمانێتی شه‌ڕ داعش هه‌یه‌.
عه‌مید سمێ بۆساڵی، جێگری فه‌رمانده‌ی‌ هێزه‌كانی پێشمه‌رگه‌ له‌شه‌نگال به‌خه‌ندانی وت "هێزی پێشمه‌رگه‌ هه‌میشه‌ پێویستی به‌چه‌كی سووك‌و قورس هه‌یه‌، به‌تایبه‌ت له‌شه‌ڕێكی وه‌ك شه‌ڕی داعش، یه‌كێك له‌و چه‌كانه‌شی كه‌زۆر پێویستمانه‌ چه‌كی میلان‌و ئارپی جی سێ ملیم، یان هه‌رچه‌كێكی تری دژه‌ درعه‌ كه‌ له‌ئێستادا زۆر گرنگه‌ بۆ هێزی پێشمه‌رگه‌".
به‌وته‌ی ئه‌و فه‌رمانده‌یه‌ی پێشمه‌رگه‌، هه‌رچه‌نده‌ له‌ئێستادا كه‌م تازۆر چه‌كی قورسیان هه‌یه‌، به‌ڵام به‌هۆی فراوانیی سنوره‌كانی شه‌ڕ له‌گه‌ڵ داعش‌و قورسی شه‌ڕه‌كان "پێویستمان به‌چه‌كی زیاتر هه‌یه‌".
بۆیه‌ داوای له‌هه‌موو وڵاتان كرد پشتیوانی زیاتر یان بكه‌ن، "چونكه‌ داعش ته‌نها بۆ كوردستان مه‌ترسی نییه‌، به‌ڵكو بۆ هه‌مو رۆژهه‌ڵاتی ناوه‌راست‌و ئه‌روپاش جێگه‌ی مه‌ترسییه‌".
ئه‌و فه‌رمانده‌یه‌ی پێشمه‌رگه‌ وتیشی "وڵاتان پێویسته‌ چه‌كه‌ پێشكه‌وتووه‌كانمان بده‌نێ، چونكه‌ ئێمه‌ ته‌نها هێزین بتوانین روبه‌روی داعش ببینه‌وه‌و به‌رده‌وامیش تێكمان شكاندوون به‌درێژایی 1100 كیلۆمه‌تر".
هاوكات عه‌قید كامه‌ران هه‌ورامی، فه‌رمانده‌ی هێزی زێره‌ڤانی له‌لیوای چوار له‌محیوه‌ری خازر، به‌هه‌مانشێوه‌ ته‌ئیكد ده‌كاته‌وه‌ له‌وه‌ی‌ پێشمه‌رگه‌ زۆر پێویستی به‌چه‌كی دژه‌ تانك هه‌یه‌، چونكه‌ چه‌كدارانی داعش به‌ئۆتۆمبێلی خۆكوژی درع  هێرش ده‌كه‌نه‌ سه‌ر سه‌نگه‌ره‌كانیان‌و ئه‌وانیش ده‌بێت پێش گه‌یشتنیان بیانته‌قێننه‌وه‌.
هه‌ورامی وتی "پێداویستیه‌ سه‌ره‌كییه‌كانی جه‌نگ وه‌ك چه‌كی دژه‌ درع‌و چه‌كی حه‌راری‌و چه‌كی ئێم فۆڕ و ئێم 16 و دوربینی شه‌و و قیناعی كیمیایی‌و درعی له‌به‌ركردن، زۆر گرنگن بۆ پێشمه‌رگه‌ كه‌ له‌ئێستادا تاڕاده‌یه‌ك كه‌من".
ئه‌و فه‌رمانده‌یه‌ی زێره‌ڤانی، ئه‌وه‌شی خسته‌ڕوو كه‌ پێدانی چه‌ك به‌پێشمه‌رگه‌ ته‌نها قسه‌یه‌و چه‌كی پێشكه‌وتویان بۆ نه‌چووه‌، وتی "ئه‌و چه‌كه‌ دژه‌تانكانه‌ی كه‌ له‌ئێستادا له‌لامانه‌ خۆمان ده‌ستمان به‌سه‌رداگرتووه‌ له‌شه‌ڕه‌كاندا نه‌ك پێیان دابێتین، هه‌ر وڵاتێكیش هاوكاریمان بكات سوپاسیان ده‌كه‌ین‌و داوایان لێده‌كه‌ین هه‌رچی زووه‌ هاوكارییه‌كانیان بگه‌یه‌ننه‌ هێزی پێشمه‌رگه‌، ته‌نها هێزیشین توانیومانه‌ رێگری له‌داعش بكه‌ین‌و تێكیان بشكێنین".
پێشتر ماڵپه‌ڕی (ناشناڵ پۆستی)ی كه‌نه‌دی بڵاویكرده‌وه‌، كه‌ كه‌نه‌دا ژماره‌یه‌كی زۆر ئۆتۆمبێلی زرێپۆش‌و سێ ئۆتۆمبێلی تایبه‌تی جۆری (Husky) بۆ پاككردنه‌وه‌ی بۆمبی هه‌یه‌، كه‌پێشتر له‌ئه‌فغانستان به‌كارهاتوون‌و ڕۆڵی كاریگه‌رییان هه‌بووه‌ له‌پاراستنی گیانی سه‌ربازاندا، بۆیه‌ "ڕه‌نگه‌ بتوانرێت ئه‌و زرێپۆشانه‌ بدرێت به‌هێزه‌كانی پێشمه‌رگه‌ی كوردستان، به‌ڵام تائێستا یه‌كلایینه‌كراوه‌ته‌وه‌".
هاوكات ئیڤان كۆرۆنسكی، وته‌بێژی وه‌زاره‌تی به‌رگریی كه‌نه‌دا ڕایگه‌یاند "هه‌تا ئێستا هیچ بڕیارێك نه‌دراوه‌ بۆ به‌خشینی چه‌ك‌و زرێپۆشه‌كان" به‌ڵام جه‌ختیكرده‌وه‌ كه‌‌ وڵاته‌كه‌ی‌ بۆ ئه‌و مه‌به‌سته‌ له‌ئاماده‌كاریی به‌رده‌وامدایه‌.
پێشتریش جه‌بار یاوه‌ر ئه‌میندار گشتی وه‌زاره‌تی پێشمه‌رگه‌ به‌خه‌ندانی راگه‌یاند كه‌ ئه‌وان به‌ڕه‌سمی داوای هاوكارییان له‌هه‌موو وڵاتانی هاوپه‌یمانان كردووه‌ بۆ ئه‌وه‌ی چه‌كی قورس‌و سوكیان بۆ بنێرن.
له‌باره‌ی‌ كه‌نه‌داشه‌وه‌، جه‌بار یاوه‌ر وتی "حكومه‌تی كه‌نه‌دا هه‌ندێك رۆبۆتی مینیان پێداوین، هه‌روه‌ها هه‌ندێك ئۆتۆمبێل‌و جی پی ئێسیان بۆ ناردین، به‌ڵام بڕیاریان داوه‌ چه‌كیشمان بۆ بنێرن ئێمه‌ش چاوه‌ڕوان ده‌بین".
هه‌روه‌ها لیوا جه‌مال محه‌مه‌د، سوپاسالاری وه‌زاره‌تی پێشمه‌رگه‌ش به‌خه‌ندانی وت "تاوه‌كو ئێستا هیچ جۆره‌ چه‌كێكمان له‌وڵاتی كه‌نه‌داوه‌ پێنه‌گه‌یشتووه‌".
حكومه‌تی كه‌نه‌دا، یه‌كێكه‌ له‌وڵاتانی هاوپه‌یمانی شه‌ڕ دژی داعش‌و له‌ئێستاشدا چه‌ندین پسپۆڕیان مه‌شق به‌هێزه‌كانی پێشمه‌رگه‌ ده‌كه‌ن له‌هه‌رێمی كوردستان.
هێزه‌كانی پێشمه‌رگه‌ كه‌ ماوه‌ی دوو ساڵه‌ له‌به‌ره‌ی پێشه‌وه‌ی شه‌ڕی دژی داعشن‌و له‌ئێستاشدا داواكارییان بۆ پێدانی چه‌ك به‌رده‌وامه‌ به‌هۆی فراوانی سنوره‌كانی جه‌نگ له‌گه‌ڵ ئه‌و رێكخراوه‌.
