حكومەتی عیراق جەختدەكاتەوە لەو قەرز و كۆمەكە نێودەوڵەتیانەی پێیدەدرێت پشكی هەرێمی كوردستانی لێ نادات، تا هەرێم پابەند نەبێت بە رێكکەوتنە نەوتییەكەوە لەگەڵ بەغدا.
عیراق لە ئێستادا سەرقاڵی وەرگرتنی قەرزی نێودەوڵەتییە بۆ پڕكردنەوەی كورتهێنانی گەورەی بودجە سەرەڕای ئەو كۆمەكیانەی هەندێك لە وڵاتە كۆمەكبەخشەكان پێیدەدەن، بەرپرسانی هەرێمیش داوادەكەن لەكاتی وەرگرتنی قەرزەكەدا بەغدا پشكی هەرێم بدات.
كۆتایی مانگی رابردوو نێچیرڤان بارزانی سەرۆكی حكومەتی هەرێم لەمیانەی كۆبوونەوەیدا لەگەڵ باڵیۆزی یەكێتی ئەوروپا لە عیراق داوای لە كۆمەڵگەی نێودەوڵەتی كرد پشكی هەرێمی كوردستان لەو قەرزانە دابینبكات كە بە حكومەتی عیراقی دەدات.
مەزهەر محەمەد ساڵح راوێژكاری ئابووری سەرۆك وەزیرانی عیراق لەلێدوانێكی تایبەت بە خەندان رایگەیاند "بەپێی یاسای بودجە پێدانی پشكی هەرێمی كوردستان لە بودجەی ساڵانەو هاوكاری و قەرزە نێودەوڵەتییەكان بە مادەیەكی یاسایی رێكخراوە، ئەگەر رێككەوتنە نەوتییەكەی نێوان هەرێم و بەغدا بەهەر هۆكارێكەوە جێبەجێ نەكرا حكومەتی عیراق نە بودجەو نە هیچ كۆمەكێكی نێودەوڵەتی پشكی هەرێمی لێ نادات".
بەپێی یاسای بودجەی 2016 عیراق كە كۆتایی ساڵی رابردوو پەرلەمانی عیراق پەسەندیكرد، دەبێت هەرێم رۆژانە 550 هەزار بەرمیل نەوت (250 هەزار بەرمیل نەوتی خۆی و 300 هەزار بەرمیل نەوتی كەركوك) رادەستی بەغدا بكات، تا لەسەدا 17ی پشكی خۆی لە بودجەكە وەربگرێت.
ئاماژەی بەوەشكرد، حكومەتی عیراق بە بەردەوام كۆمەك لە وڵاتان وەردەگرێت لەوانە كۆمەك لە جایكای ژاپۆنی و كۆمەك لە بانكی نێودەوڵەتی كە هەمووی دەبێتە داهات بۆ بودجەی عیراق.
بەوتەی ئەحمەد حاجی رەشید بڕیاردەری لیژنەی دارایی لە پەرلەمانی عیراق بۆ خەندان، بەگوێرەی یاسای بودجە بێت حكومەتی هەرێمی كوردستان سوودمەند نابێت لە هیچ قەرزو كۆمەكێك كە وڵاتان و بانكی نێودەوڵەتی هاوكاری عیراق بكات.
ئەوەشی خستەڕوو بڕیارە كۆمەڵەی ئەوروپی 500 ملیۆن یۆرۆ وەك قەرز بدات بە حكومەتی عیراق، ئەگەر هاتوو ئەو قەرزە بۆ ئاوارەكان بێت ئەوا پشكی هەرێمی كوردستان بەجۆرێك دەدرێت كە بڕی پارەكە نادرێت بە حكومەتی هەرێم، بەڵكو كۆمەڵەی ئەوروپی خۆیان لە كوردستان سەرپەرشتی دەكەن.
