لیژنەی هاوبەشی یەكێتی‌و گۆڕان، لەرێی ئەنجومەنی سەركردایەتی‌و جڤاتی نیشتیمانی هەردوو حزبەكەوە پێكدەهێنرێت بۆ سەرپەشتیاری جێبەجێكردنی رێككەوتنی سیاسی نێوانیان، ئەركی رێكخستنەوەی پەیوەندیەكانیشی لەئەستۆدا دەبێت.
دوانیوەڕۆی دووشەممە، وەفدێكی باڵای یەكێتی نیشتیمانی كوردستان سەردانی بزووتنەوەی گۆڕان-یان كرد لەگردی زەرگەتە لەشاری سلێمانی، هەردوولا گفتوگۆیان كرد لەسەر قۆناغەكانی دوای واژۆكردنی رێككەوتنە سیاسیەكەیان، بڕیاریاندا بەپێكهێنانی لیژنەیەكی هاوبەش.
ئەوەش یەكەم كۆبونەوەی نێوان هەردوو حزبەكەیە، دوای ئەوەی لە 17ی ئەم مانگەدا رێككەوتنێكی سیاسییان واژۆكرد، دواتر لەمەراسیمێكدا بەفەرمی ناوەڕۆكەكەیان راگەیاند.
یەكێتی‌و گۆڕان، لەرێی لیژنەیەكی هاوبەشەوە لەساڵی رابردووەوە لەگفتوگۆدا بوون بۆ ئاساییكردنەوەی پەیوەندیەكانیان، دواتر لەچوارچێوەی رێككەوتنێكدا بۆچوون‌و هەڵوێستی خۆیان بۆ چەند پرسێك، گەڵاڵەكرد.
فەرید ئەسەسەرد ئەوەشی رونكردەوە "ئەو سەركردایەتییەی كە پێكدەهێنرێت، سەرپەرشتی جێبەجێكردنی رێككەوتنەكەی یەكێتی و گۆڕان دەكات، ئەركی رێكخستنی پەیوەندییەكانیشی لەئەستۆیە، هەروەها پاشكۆ و پڕۆتۆكۆڵێك بۆ رێككەوتنەكە دەنوسێتەوە".
ئەو لیژنە هاوبەشە، بڕیارە وەكو قۆناغی یەكەمی جێبەجێكردنی رێككەوتنەكەش، سەردانی لایەنە سیاسیەكانی هەرێمی كوردستان بكەن، بەئامانجی رونكردنەوە ئەو رێككەوتنە، هەروەها چاوەڕواندەكرێت بانگهێشتی حزبەكانی دیكەش بكرێت تاوەكو تێیدا بەشداربن.
سەعدی پیرە، ئەندامی مەكتەبی سیاسی یەكێتی نیوەڕۆی ئەمڕۆ بەخەندانی وت "بڕیارە لەم هەفتەیەدا لیژنە هاوبەشەكەی نێوان یەكێتی و گۆڕان دروستبكرێت، بۆ راپەڕاندن و جێبەجێكردنی كارەكانی رێكەوتننامەكەی نێوانمان".
دوای كۆتایهاتنی كۆبوونەوەكە‌و لەكۆنگرەیەكی رۆژنامەوانیدا، شۆڕش حاجی وتەبێژی بزوتنەوەی گۆڕان‌ باسی لەوەكرد، لەكۆبونەوەكەدا شێوازی كاری داهاتوی نێوانیان‌و چۆنێتی دروستكردنی سەركردایەتی هاوبەشیان تاوتوێكردووە.
هەر لەو كۆنگرەیەدا، لەتیف شێخ عومەر ئەندامی سەركردایەتی یەكێتی وتی "پێكهێنانی لیژنەیەك لە یەكێتی‌و گۆڕان بۆ سەردانكردنی سەرجەم لایەنەكان تاوتوێ كرا، تا رێككەوتنەكەی نێوانمان بۆ حزبەكان روون بكاتەوە".
ئەوەش لەكاتێكدایە، مەكتەبی سیاسی پارتی دیموكراتی كوردستان رۆژێك دوای واژۆكردنی رێككەوتنەكەدا كۆبووەوە‌و لەراگەیەندراوێكدا چوارشەممەی رابردوو 18ی ئەم مانگە، بەچەندین رەخنە‌و تێبینی‌ هەڵوێستی‌ خۆیان خستەڕوو.
مەكتەبی‌ سیاسی‌ پارتی‌، رەتیدەكاتەوە خاڵەكانی‌ هیچ رێككەوتنێك بەبنەمای‌ بەڕێوەبردنی پرۆسەی سیاسی‌و ئیداریی لەهەرێم دابنێت، پێشیوابوو لەرێككەوتنی نێوان گۆڕان‌و یەكێتیدا رەچاوی هەوڵێك دەكرێت بۆ فراوانكردنی ناكۆكییە ناوخۆییەكان.
هەرچەندە بەشێك لەمادەكانی‌ رێككەوتنەكە، بەتایبەت پرسی‌ سیستەمی‌ حوكمڕانی‌‌و چۆنیەتی‌ هەڵبژاردنی‌ سەرۆكی‌ هەرێم لەگەڵ هەڵوێستەكانی‌ پارتیدا دژبەیەكن، بەڵام چەندینجار بەرپرسانی‌ یەكێتی‌‌و گۆڕان جەختیانكردووەتەوە كە ئەو رێككەوتنە دژی‌ هیچ لایەنێكی‌ سیاسی‌ نیە‌و نابێتە جێگرەوەی‌ رێككەوتننامەی‌ ستراتیژی‌.
یەكێتی‌‌و پارتی‌ لەساڵی‌ 2007دا رێككەوتننامەی‌ ستراتیژییان واژۆكرد بۆ بەرێوەبردنی‌ هەرێمی‌ كوردستان بەهاوبەشی‌، تائێستاش چەندینجار لەهەردولاوە باس لەهەمواركردنەوەی‌ كراوە.
فەرید ئەسەسەرد ئاشكرایكرد، تائێستا قسەنەكراوە لەسەر ژمارە‌و ئەو كەسانەی بەشداری لەلیژنە هاوبەشەكەیان دەكەن لەگەڵ گۆڕان، وتیشی "ئەو لیژنەیە سەردانی لایەنە سیاسیەكان دەكەن‌و رێكەوتنی نێوان یەكێتی و گۆڕانیان بۆ روون دەكەنەوە".
رێككەوتنی‌ سیاسی‌ نێوان گۆڕان‌و یەكێتی‌، ئێوارەی سێشەممەی رابردوو 17ی ئەم مانگە لەمەراسیمێكی تایبەتدا بەئامادەبونی نوێنەری وڵاتان‌و لایەنە سیاسییەكان لەشاری جوان لەسلێمانی بەفەرمی راگەیەندرا، دوای ئەوەی نیوەڕۆی هەمان رۆژ لەماڵی مام جەلال لەدەباشان لەلایەن نەوشیروان مستەفا، رێكخەری گشتی گۆڕان‌و كۆسرەت رەسوڵ، جێگری یەكەمی سكرتێری گشتی یەكێتیەوە واژۆكرا.
رێككەوتنەكە لە 11 بەش‌و 25 ماددە پێكهاتووە، تێیدا تێڕوانینی‌ هاوبەشی‌ خۆیان خستووەتەڕوو دەربارەی‌ پرسەكانی‌ تایبەت بەحزب، ناوخۆی‌ هەرێمی‌ كوردستان، عێراق‌و ناوچەكە لەرووە سیاسی‌‌و ئابورییەكانەوە.
لەو رێككەوتنەدا هەردولا پابەندبونی‌ خۆیان بەسیستەمی‌ پەرلەمانی‌ بۆ حوكمڕانی‌ هەرێم راگەیاندووە‌و بەگونجاوترینی‌ دەزانن بۆ قۆناغی‌ ئەمڕۆ كە تێیدا سەرۆكی‌ لەناو پەرلەمانەوە هەڵدەبژێردرێت‌و سەرۆكی‌ حكومەت لێپرسراوی‌ راستوخۆی‌ دەسەڵاتی‌ جێبەجێكردن دەبێت.
رێككەوتنەكە باسی‌ لەوەشكردوە كە پابەندن بەدروستكردنی‌ هاوپەیمانیەتیەك بۆ فراكسیۆنەكانیان لەپەرلەمانی‌ كوردستان، پەرلەمانی‌ عێراق‌و ئەنجومەنی‌ پارێزگاكان بۆ هاوهەڵوێستی‌ سیاسی‌‌و یاسایی‌، ئەو هاوپەیمانیتیەش كراوە دەبێت لەبەردەم فراكسیۆنەكانی‌ تر.
رێككەوتنە، ئاماژەی‌ بەپێویستی‌ ئامادەكردنی‌ دەستورێكی‌ دیموكراتیانە‌و سەربەخۆیی‌ دادگاكان كردووە لەگەڵ بەدامەزراوەییكردنی‌ هێزەكانی‌ پێشمەرگە‌و پەیوەندیەكانی‌ دەرەوە، لەبارەی‌ چەندین كەرتی‌ ترەوە لەنێویاندا پرۆسەی‌ نەوت، داوای‌ چاكسازی‌‌و شەفافیەتی‌ كردووە.
لەحوكمە كۆتاییەكانی‌ رەشنوسەكەدا جەختكراوەتەوە، لایەنەكانی‌ ناو رێككەوتنەكە (گۆڕان‌و یەكێتی‌) مافی‌ رێككەوتن یان پەیمان بەستنیان هەیە لەگەڵ لایەنێكی‌ سیاسی‌ تردا، بەمەرجێك بەهیچ شێوەیەك پێچەوانە یان ناكۆك بێت لەگەڵ ماددە‌و بڕگەكانی‌ ئەم رێككەوتنەی‌ ئێستا.
هەر لایەنێكی‌ دیكەش بەرەزامەندی‌ هەردوولا (گۆڕان‌و یەكێتی‌) دەتوانێت بچێتە ناو رێككەوتنەكەوە.
