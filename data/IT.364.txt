به‌هۆی‌ داتاكانی‌ حكومه‌تی‌ ئه‌مریكا  كه‌ ئاماژه‌یان به‌ كه‌مبوونه‌وه‌ی‌ خستنه‌ڕووی‌ نه‌وت كرد له‌ بازاڕه‌كانی‌ جیهان، نرخی‌ گرێبه‌سته‌ دواخراوه‌كانی‌ نه‌وت، دوو دۆلار زیادی‌ كرد.
نرخی‌ تێكه‌ڵه‌ی‌ برنت بۆ سه‌روو 50 دۆلار، رووی‌ له‌ به‌رزبوونه‌وه‌ كرد، ئه‌وه‌ش به‌ یه‌كه‌م به‌رزبوونه‌وه‌ی‌ نرخی‌ ئه‌و جۆره‌ نه‌وته‌ له‌ ماوه‌ی‌ مانگێكدا داده‌نرێت.
به‌ بۆچوونی‌ شاره‌زایان، ئه‌گه‌رێكی‌ كه‌م هه‌یه‌، نرخی‌ نه‌وت به‌ هه‌مان شێوه‌ی‌ مانگی‌ ئابی‌ رابردوو، روو له‌ دابه‌زین بكات.
نرخی‌ گرێبه‌سته‌كانی‌ نه‌وتی‌ برنت بۆ نزیكترین واده‌، 2.67 دۆلار زیادی‌ كرد و نرخی‌ به‌رمیلێكی‌ ئه‌و جۆره‌ نه‌وته‌ گه‌یشته‌ 51.92 دۆلار.
له‌دوایین مامه‌ڵه‌شدا، نرخی‌ به‌رمیلێك نه‌وتی‌ برنت بۆ 52 دۆلار به‌رزبووه‌وه‌ و له‌ 3ی‌ ئه‌یلولی‌ رابردووه‌وه‌، به‌رزترین ئاستی‌ بۆخۆی‌ تۆماركرد.
گرێبه‌سته‌كانی‌ نه‌وتی‌ سوكی‌ خاوی‌ ئه‌مریكایی‌، به‌بڕی‌ 2.27 دۆلار رووی‌ له‌ به‌رزبوونه‌وه‌ كرد و نرخی‌ به‌رمیلێكی‌ گه‌یشته‌ 48.53 دۆلار.
به‌پێی‌ زانیارییه‌كانی‌ ئاژانسی‌ وزه‌ی‌ ئه‌مریكا، رۆژانه‌ی‌ هه‌نارده‌ی‌ نه‌وتی‌ جیهان بۆ بازاڕه‌كان له‌ ساڵی‌ 2016 ده‌گاته‌ 95.98 به‌رمیل، ئه‌وه‌ش به‌راورد به‌ پێشبینییه‌كانی‌ مانگی‌ رابردوو به‌ رێژه‌ی‌ 0.1% كه‌می‌ كردووه‌.
چاوه‌ڕوانیش ده‌كرێت، داواكاریی‌ جیهانی‌ له‌سه‌ر نه‌وت،  رۆژانه‌ 270 هه‌زار به‌رمیل روو له‌ زیادبوون بكات و بگاته‌ 95.2 ملیۆن به‌رمیل له‌ رۆژێكدا و به‌ رێژه‌ی‌ 0.3% به‌راورد به‌ پێشبینییه‌كانی‌ مانگی‌ ئه‌یلولی‌ رابردوو، زیادبكات.
