لەرێگای بالیسان - رانیە بەهۆی وەرگەڕانی بارهەڵگرێك سێ‌ كرێكار گیانیان لەدەستدا و دوو كرێكاری دیكەش برینداربوون.
فازڵ حاجی، وتەبێژی پۆلیسی هاتووچۆی هەولێر رایگەیاند، له رۆژی پێنجشەممە 9-6-2016 له‌ رێگای بالیسان - رانیه‌ بارهەڵگرێك كە پێنج كرێكاری لەگەڵ بووە وەرگەڕاوە.
فازڵ حاجی راشیگەیاند "‌له‌ ئه‌نجامی رووداوه‌كه‌ سێ‌ كرێكار گیانیان له‌ ده‌ستداوە و دوو كرێكاری دیكەش برینداربوون، كه‌ سه‌رجه‌میان سه‌رنشینی بارهەڵگرەكە بوون و لەپشتەوە بارهەڵگرەكە سەركەوتبوون".
وتەبێژی پۆلیسی هاتووچۆی هەولێر ئەوەشی نەشاردەوە كەروونیدەكاتەوە "هۆكاری رووداوه‌كە ده‌گه‌ڕێته‌وه‌ بۆ تیژڕۆیی وشێوازی باركردنی هه‌ڵه‌ی كه‌لوپه‌ل لە بارهەڵگرەكەدا".
فازڵ حاجی باسی لەوەشكرد "‌بارهەڵگرەكە‌ شۆفڵێكی بچووكی له‌ پشتەوەی باركردووە و‌ خه‌باتەیە‌كیشی راكێشاوە.
‌كۆمه‌ڵیك كرێكاریشی له‌گه‌ڵ شۆفڵه‌كه‌ داناوە، لەگەڵ ئەوەش ‌به‌خێراییه‌كی زۆر رۆیشتووە، ‌كاتێك ‌گه‌یشتووەتە‌ گوندی توتمه‌ بەهۆی هەبوونی تاسە هه‌وڵیداوە خێراییه‌كه‌ی كه‌مبكاته‌وه، كە بەهۆیەوە شۆفڵەكە جوڵاوە و هاوسەنگی بارهەڵگرەكە تێكچووە و وەرگەڕاوە، كرێكارەكان كەوتوونەتە نێوان شۆفڵەكە و بارهەڵگرەكە و بەوهۆیەوە سێ‌ كرێكاریان گیانیان لەدەستداوە".
