“شەوکەت ئەمین کورکی” کە ساڵی 2014 بە فیلمی سینەمایی “بیرەوەرییەکانی سەر بەرد” Memories On Ston لە هەشتەمین خولی ڕێوڕەسمی خەڵاتەکانی ئیسکرین “ئاسیا پەسیفیک” ASIA PACIFIC توانی خەڵاتی “تایبەتی یۆنسکۆ بۆ هاوبەشی بەرچاو و هەروەها پاراستنی جۆری کەلتوورەکان”ی ئەم ڕێوڕەسمە بەدەستبێنێت، بە نوێنەرایەتی لە هەرێمی کوردستان سەرۆکی لێژنەی دادوەرانی بەشی فیلمی دیکۆمێنتاریی، فیلمی گەنجان و فیلمی ئەنیمەیشنی نۆیەمین خولی خەڵاتەکانی ئیسکرین “ئاسیا پەسیفیک” ناسراو بە “ئۆسکاری ئاسیا”ی لە وڵاتی ئوستوڕاڵیا لە ئەستۆدابوو.
هەروەها لە ساڵی 2011 سیناریۆی “بیرەوەرییەکانی سەر بەرد” لە نووسینی هاوبەشی “شەوکەت ئەمین” و “مەممەد ئەکتاش” پێش لە دەسپێکردن بە قۆناغی وێنەگرتن، توانی
خەڵاتی “باشترین سیناریۆ” لە ئاکادیمیای خەڵاتەکانی ئیسکرین “ئاسیا پەسیفیک” لە هەمان ساڵدا بەدەستبێنێت.
خەڵاتەکانی ئیسکرین “ئاسیا پەسیفیک” دەوڵەتی کۆئینزلەندی ئوستوڕاڵیا بە پشتیوانی یۆنسکۆ و هەروەها فیدراسیۆنی نێونەتەوەیی یەکێتی بەرهەمهێنەرەکانی فیلم (فیاپف) هەموو ساڵێک بە باشترینەکانی سینەمای “ئاسیا پەسیفیک” دەبەخشێت.
مەبەست لە پێشکەش کردنی ئەم خەڵاتانە، ڕێزلێانە لە دەستکەوتە سینەماییەکانی فیلمەکانی ناوچەی “ئاسیا پەسیفیک” و هەروەها دروستکردنیی بازاڕێکی جیهانی فیلمە.
ڕێوڕەسمی کۆتایی یازدەیەمین خولی خەڵاتەکانی ئیسکرین “ئاسیا پەسیفیک” ناسراو بە “ئۆسکاری ئاسیا” شەوی 23ی نۆڤەمبەری 2017 لە شاری بریسبان لە ویلایەتی کۆئینزلەند لە وڵاتی ئوستوراڵیا بەڕێوەدەچێت و تیایدا سینەماکارانی سەرکەوتووی بەشە جۆراوجۆرەکان، لەوانە: باشترین فیلم، باشترین دەرهێنان، باشترین بەڕێوەبەریی وێنەگرتن، باشترین فیلمی منداڵان، باشترین فیلمی دیکۆمێنتاریی، باشترین فیلمی ئەنیمەیشێن، باشترین سیناریۆ، باشترین فیلمی گەنجان، باشترین ئەکتەری پیاو و هەروەها باشترین ئەکتەری ئافرەت لە لایەن ئەندامانی لێژنەی دادوەرانەوە دەناسێندرێن و خەڵات بەسەریاندا دابەشدەکرێت.
