عەتا حەمە ساڵح، رۆژنامەنوس و فۆتۆگرافەر ئەنجامدەری كارە هونەریەكە تایبەت بە خەندانی راگەیاند: "پێم خۆش بوو بۆ 8ی مارسی ئەمساڵ كارێكی فۆتۆگرافی هونەری بكەم، بۆیە لەگەڵ شایە رەزا و بە هاوكاری كاك هێمن ئەم كارەمان ئەنجامدا".
وتیشی: "كارەكەمان بریتیە لە چەند وێنەیەك بە شێوەی پۆستەر كە باس لە خەبات و قوربانیدانی ژنانی خۆرئاوای كوردستان دەكات، چونكە ژنانی ئەو بەشەی كوردستان توانیان مێژوو بگۆڕن و بڵێن، ژن تەنها گریان ناسنامەی نییە، بەڵكو ژن دەتوانێ‌ خەبات بكات و جوانی و خۆشەویستی ببەخشێت".
شایە رەزا، ئەو خانمە شانۆكارەیە كە بەشدار بووە لە كارە هونەریەكە بۆ خەندان دواو وتی: "بیرۆكەی كارەكە لەو رستەیەوە سەرچاوەیگرت كە دەوترێت ژن نیوەی كۆمەڵگایە، لەم كارەشدا دەری دەخەین كەژن تەنها بۆ منداڵ دروستكردن و ئەركی ناوماڵ دروست نەبووە، بەڵكو دەشتوانێت بەشداربێت لە سەركەوتنەكانی نیشتمان بەسەر دوژمندا".
