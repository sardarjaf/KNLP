موچه‌ی دیوانی وه‌زاره‌ت و لیواكانی سه‌ر به‌ وه‌زاره‌تی پێشمه‌رگه‌ كه‌ بڕیاربوو ئه‌مڕۆ 18ی كانوونی یه‌كه‌می 2017 دابه‌شبكرێت دواخرا و ئه‌مینداری وه‌زاره‌تی پێشمه‌رگه‌ش رایده‌گه‌یه‌نێت"پێده‌چێت سبه‌ینێ ده‌ست به‌دابه‌شكردنی موچه‌ بكرێت"، به‌پێی زانیارییه‌كانیSNNیش، هۆكاری دواخستنی دابه‌شكردنی موچه‌ی پێشمه‌رگه‌، په‌یوه‌ندی به‌یه‌كلاییكردنه‌وه‌ی رێژه‌ی لێبڕینی موچه‌وه‌ هه‌یه‌.
فه‌ریق جه‌بار یاوه‌ر ئه‌مینداری گشتی وه‌زاره‌تی پێشمه‌رگه‌، به‌SNNی راگه‌یاند: دابه‌شكردنی موچه‌ی وه‌زاره‌تی پێشمه‌رگه‌ رانه‌گیراوه‌، به‌ڵكو ده‌بێت له‌سه‌ر بڕیاری كه‌مكردنه‌وه‌كه‌ كۆبوونه‌وه‌ ئه‌نجامبده‌ین، بۆئه‌وه‌ی موچه‌كه‌ رێكبخه‌ین و شێوازی دابه‌شكردنی یه‌كلایی بكه‌ینه‌وه‌.
هاوكات به‌پێی زانیارییه‌كانی SNN كه‌ له‌ به‌شی ژمێریاری وه‌زاره‌تی پێشمه‌رگه‌ ده‌ستیكه‌وتووه‌، تائێستا چۆنێتی و شێوازی لێبڕینی موچه‌ی وه‌زاره‌تی پێشمه‌رگه‌ یه‌كلایی نه‌بۆته‌وه‌، بۆیه‌ تا ئه‌و رێژه‌یه‌ یه‌كلایی نه‌بێته‌وه‌ ناتوانرێت موچه‌ی وه‌زاره‌ته‌كه‌ دابه‌ش بكرێت.
له‌ زانیارییه‌كاندا هاتووه‌"به‌هۆی ئه‌و كێشه‌یه‌وه‌، موچه‌ی دیوانی وه‌زاره‌تی پێشمه‌رگه‌ و لیواكان كه‌ بڕیاربوو ئه‌مڕۆ 18ی كانوونی یه‌كه‌م دابه‌شبكرێت، دواخراوه‌".
