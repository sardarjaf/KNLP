شه‌وێكی دره‌نگ, بۆ كێشانی چه‌ند جگه‌ره‌ و پاشان, هه‌ڵمژینی هه‌وای تازه‌ له ‌به‌رده‌ركه‌ی ماڵه‌وه‌‌ دانیشتم, له‌و وه‌خته‌دا پیاوێك‌ به‌هاتنه‌ نێو خانووێكی كۆلانه‌كه‌مان خه‌ریك بوو 
گوتم: ئه‌م خانووه‌ كه‌ خاوه‌نه‌كه‌ی له‌گه‌ڵ چۆڵبوونی به‌كرێی ده‌داته‌وه‌, هێنده‌ی مرۆڤ دیوه‌, ڕنگه‌ بزانێ مرۆڤ چه‌ند جۆری هه‌یه‌!
گوتم: ئه‌و پیاوه‌ی كه‌وا ناچاره‌ شه‌وێكی دره‌نگ به‌ گواستنه‌وه‌ی ماڵه‌كه‌ی له‌ شوێنێك بۆ شوێنێكی دیكه‌ خه‌ریك بێ, ده‌بێ چیڕۆكێكی درێژی پێبێ‌ بۆ گێڕانه‌وه‌.
دایكم هاته‌ ده‌ره‌وه‌ و گوتی: ده‌زانی ئه‌و شه‌وانه‌ی تۆ جگه‌ره‌ زۆر ده‌كێشی, من خه‌ونی خراپ ده‌بینم؟!
گوتی: وه‌ك هه‌موو ماڵه‌كانی دیكه‌ كه‌ چه‌ند مانگێك مانه‌وه‌, چه‌ند مانگێك ده‌مێننه‌وه‌, دواتر ده‌رۆن و دیسان ماڵێكی دیكه‌ دێن.
ڕۆژی دواتر سه‌رنجمدا ئه‌وماڵه‌ی كه‌ تازه‌ هاتبووه‌ كۆلانه‌كه‌مان, ئه‌وه‌ی ئه‌و ماڵه‌ تازه‌یه‌ی له‌گه‌ڵ ماڵه‌كانی دیكه‌ له‌ یه‌كتری دوور ده‌كرده‌وه‌, ئه‌و ماڵانه‌ی پێشووتر كه‌ له‌ خانووه‌كه‌دا نیشته‌جێ بوون, ئه‌وان, منداڵ و ژن و كه‌سیان هه‌بوون, ئه‌وان منداڵ و ژن و پیاو بوون، به‌ڵام ئه‌وماڵه‌ی‌ تازه‌ هاتووه‌ ته‌نێ پیاوێكه‌ هه‌ر ئه‌و پیاوه‌ی كه‌ من بینیم به‌ ته‌نیا ماڵه‌كه‌ی له‌ پیكابێك ده‌هێنا خواره‌وه‌ و پارچه‌ چارچه‌ ده‌یبردنه‌ نێو خانووه‌كه‌.
كات ئاسایی تێپه‌ڕی, نیوه‌ڕۆیه‌ك بۆ نانكرین له‌ ڕیزی نانه‌واخانه‌یه‌ك ڕاوه‌ستام, تا چه‌ند نانێك وه‌ربگرم و بۆ خۆم و دایكمی ببه‌مه‌وه‌, ئه‌و پیاوه‌یش كه‌ هاتبووه‌ نێو خانووێكی كۆڵانه‌كه‌مان له‌وێ بوو
سڵاوی نێوانمان ڕۆژ له‌ دوای ڕۆژ زیادی ده‌كرد, زۆرترین جاره‌كان له‌ كن نانه‌واخانه‌كه‌ ڕووی ده‌دا, تا ئه‌وه‌ی ڕۆژانه‌ بۆ چه‌ند جارێك یه‌كترمان ده‌دی, ‌ته‌نیا دیتن و سڵاوێك هه‌بوو 
ئه‌وه ‌نه‌بێت ڕۆژێك من ژماره‌ی تێ‌لیفۆنی خۆمم پێیدا بۆ ئه‌وه‌ی له‌كاتێكدا ئه‌گه‌ر پێوستی به‌یارمه‌تی هه‌بوو تێلیفۆنم بۆبكا.
پاش ئه‌وه‌ی موده‌تێك دیارنه‌ما, ڕۆژێك به‌ دوو جانتا و هه‌ندێك كتێب له‌ ته‌كسییه‌ك دابه‌زی, ماندوو دیاربوو چووه‌ ژووره‌وه‌ و ده‌ر‌كه‌ی داخست.
به‌یانی له‌ سه‌ر شۆسته‌ بینیم, سڵاویكرد و به ‌په‌له‌ ڕۆیشت, وه‌ك ئه‌وه‌ی دره‌نگ كه‌وتبێ و نه‌یه‌وێ له‌ گه‌ڵمدا بوه‌ستێ و له‌باره‌ی سه‌فه‌ره‌كه‌یه‌وه‌ بۆم بدوێ.
ماڵێكی په‌رتی هه‌بوو له‌ هه‌موو لایه‌ك كتێب و جگه‌ره‌ی نیوه‌ كێشراو‌ و شوشه‌ی به‌تاڵ و پڕی جۆره‌كانی مه‌شڕوب كه‌و‌تبوون.
گوتم: ماڵه‌كه‌ت زۆر تاریكه‌، ئه‌گه‌ر بته‌وێ گلۆپه‌كانی حه‌وشه‌ و ژووره‌كه‌ت بۆ چاك ده‌كه‌مه‌وه‌ تا له‌ ده‌ره‌وه‌ ماڵه‌كه‌ت ڕووناك دیاربێت.
+ خه‌لك كه‌ ده‌بوونه‌‌ میوانم, چام بۆیان تێ ده‌كرد و باسی ئه‌و كتێبانه‌م بۆ ده‌كردن كه‌ خوێندبوومه‌‌ و به‌ خوێندنه‌وه‌یان ماندوو ببووم‌, كه‌چی ئه‌وان هه‌ر ئه‌وه‌نده‌یان ده‌زانی 
به ‌من بڵێن بۆ ژنت نییه‌, به‌ته‌مانیت ژن بێنیت, من هه‌رچیم گوتبا.. ڕۆژی دواتر ده‌بوونه‌وه‌‌ میوانم و هه‌مان پرسیاریان ده‌كرد‌‌, ئینسان له‌ هیچ كاتێكدا ناچارنییه‌ وه‌لامی خه‌لكی بداته‌وه‌, هه‌موو ئه‌و شوێنانه‌ی پرسیاری زۆری لێ ده‌كرێ ترسناكن‌ بۆ مانه‌وه‌!
+ له‌ماڵه‌وه‌ داده‌نیشم, ئه‌گه‌ر هیچ كه‌س له‌ ده‌ركه‌ی ماڵه‌كه‌م نزیك نه‌بێته‌وه‌, ئه‌وه‌ به ‌باشی له‌ كن كتێبه‌كانم داده‌نیشم و جارێكی دیكه‌‌ به‌گواستنه‌وه‌ی ماڵه‌كه‌م ماندوو نابم!
ــ دایكم گوتی: باوكت كتێبی زۆر ده‌خوێنده‌وه‌, تا له‌بیری چووبوو ژن و منداڵی هه‌بن, به‌یانییه‌ك زوو ئێمه‌ له‌ خه‌ودا بووین‌, كتێبه‌كانی هه‌ڵگرتوو‌ و من و تۆی به‌جێ هێشت كوڕه‌كه‌م.
دایكم گوتی: باوكت، چه‌ند ڕۆژێك پێش ئه‌وه‌ی لێمان بزربێ گوتی: ئه‌گه‌ر شتێك هاته‌ پێشه‌وه‌, دامه‌نیشه‌ له‌ كن ئه‌وانه‌ی ده‌یانه‌وێ تۆ قسه‌یان بۆبكه‌ی تا به‌ تۆ بڵێن, گوناحی, هه‌میشه‌ وا خۆت نیشان بده‌ كه‌ زۆرباشی.
ده‌توانی پشت به‌ خۆت ببه‌ستی و خۆت ئاگات له‌ منداله‌كه‌ت بێت, چونكه‌ ئه‌وانه‌ی لێته‌وه‌ نزیكن هه‌وڵده‌ده‌ن گرێكانی ژیانی خۆتیان بۆ بكه‌یته‌وه‌, تا له‌ خه‌می تۆ تێبگه‌ن و بتكه‌ن به‌ كه‌ره‌سته‌ی گوتنی نێو كۆبونه‌وه‌كانیان, ئه‌وه‌ مه‌كه‌ خه‌می خۆت با له ‌ماڵه‌كه‌ی خۆتدا بێت, ته‌نیا تۆ خاوه‌ن خه‌می خۆتی, كه‌س مه‌كه‌ به‌ هاوبه‌شی شتێك كه‌ هی خۆته‌.
+ تۆیش بۆمنی ده‌گێڕیته‌وه‌, هیچ جیاوازی نییه‌ له‌وه‌ی كه‌ ئێستا دایكت خۆی لێره‌ بووایه‌ و بۆمنی بگێرابوایه‌وه‌.
له‌ ماڵه‌كه‌ی ڕۆیشتم, بۆ به‌یانییه‌كه‌ی تا دوو هه‌فته‌ هه‌موو ڕۆژێك له‌ ده‌ر‌كه‌یم ده‌دا, ده‌ر‌كه‌ی نه‌ده‌كرا‌وه‌, دوای دووهه‌فته‌ و پتریش له‌بێخه‌به‌ری و دیارنه‌بوونی له‌ كن نانه‌واخانه‌كه‌ و داخرانی تێلفۆنه‌كه‌ی, ویستم بزانم بۆ دیارنییه‌, له‌ كه‌سێكم پرسی ئه‌وه‌ بۆ پیاوه‌كه‌ی ئه‌و ماڵه‌ نابینم, گوتی: من نه‌مزانیوه‌ پیاوێك له‌م ماڵه‌دا هه‌بووبێ.
