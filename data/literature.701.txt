بیابانێکی کاکی بە کاکی لە نێوان شاخە سەرکەشەکاندا.
کە "با" دەوروژێ، تا چاو هەتەر دەکا تۆز هەڵدەکا و مەودا زەرد و خۆڵەمێشیەکان دادەپۆشێ.
"با" لێرە نابڕێتەوە.
حەزی بە هەڵکردنە، حەزی بە راپێچکردنی بوونەوەرەکانی ناو بیابان و دەشتە کاکی بە کاکییەکانە.
"با" لێرە سوورە، لە رەگەزی خوێنە، لە خۆبایی بە وژە وژی خۆی.
بەڵام ماوەیەکە لەم بیابانەدا بوونەوەرێکی تر پەیدا بووە، بوونەوەرێک کە دەڵێی لە جیهانی ئەفسانەییەوە رێی کردووەتە ئێرە، دەڵێن جادووگەرەکان سازیان کردووە و ناردوویانە.
دەڵێن ئەوان بە سەدان و هەزاران ساڵ خەریکی کۆبوونەوە و راوێژکردن لە ناو خۆیاندا بوون کە چلۆن بوونەوەرێک ساز بکەن بتوانێ بە سەدان و هەزاران ساڵ لەم بیابانەدا خەریکی تەراتێنی دەم "با" بێت،... بە بێ ماندووبوون.
کۆبوونەوەیەک کە سەرئەنجام بە ئەنجام گەیشت.
بوونەوەرە تازەکە خڕە، بە دوو چاوەوە، دو گوێ، دەمێک، لووتێک، دوو برۆ و قژە بژ و ئالۆزکاو و تۆزاوییەکانەوە.
بوونەوەرە نوێیەکە "سەر" ە،... سەری مرۆڤ.
تاقی تەنیا.
تا چاو کاردەکا سەرە خڕەکانن لە گەڵ "با" دەخولێنەوە و رێدەکەن.
بێ ئەژمار بە شوێن یەکتردا،... لێرە و لەوێ،... رەنگە بە قەد پانتایی تەواوی بیابان و دەشتە کاکی بە کاکییەکان.
دەڵێن "با" حەزی بەم گەمە نوێیەیە چونکە "رەنگ" ە سوورەکەی خۆی لەوانەوە وەرگرتووە.
لەو رۆژەوە "با" بە عەشقێکی پترەوە هەڵدەکا.
سەرەکان لە بێکۆتاییدا دەخولێنەوە، تۆز دەکەن و هەمیشە پەلەیانە.
دەڵێی لەو بەر بیابانەکانەوە شوێنێک هەیە بۆ گەیشتن، شوێنێک وەک خەونەکان.
سەرەکان ئەگەرچی لە جیاتی چاو، تەنیا دوو کونیان هەیە، بەڵام دەڵێی زۆر چاک ئەو شوێنە دەبینن.
پێشبڕکێی ناو بیابان تەواو نابێ.
دەگێڕنەوە جادووگەرەکان بۆ دەست خستنی کەرەسەی دروستکردنی ئەم بوونەوەرە نوێیە، هەموو مرۆڤەکانیان کۆکردووەتەوە.
لە شوێنێک کە تەنیا جادووگەرەکان دەتوانن شوێنی وا شک ببەن.
شوێنێک لە نێوان بوون و نەبووندا.
کۆیان دەکەنەوە و باسی ئەوەیان بۆ دەکەن کە ئەوان شێوازێکی نوێیان بۆ مانەوە لە دووای مەرگ لە سەر زەوی پەیدا کردووە، ئیتر ئەوەی مرۆڤەکان چیدی پێویست ناکا لە مەرگ بترسن، چونکە ئەوان ئیتر ناخرێنە ناو قەبرەوە.
جادووگەرەکان پێیان دەڵێن ئەوان دووای مەرگیش دەتوانن بخولێننەوە و وەک جاران خەون ببینن و لە بێکۆتاییەکاندا تەراتێن بکەن.
هەر ئەو رۆژە لە تەنیشت شوێنی کۆبوونەوەکەدا کتوپڕ شوێنێکی تر پەیدا دەبێ پڕ لە جەستانەی بەرگی رەشیان لەبەردایە بە دەمامکەوە ترسناکەکانەوە.
لەو رۆژەوە ئیتر بە یارمەتی ئەوان دەست دەکرێ بە جیاکردن و لێکردنەوەی سەری مرۆڤەکان لە جەستەیان.
جەستەکان لەوێ دەمێننەوە و سەرەکان بەرەو بیابان تلۆردەکرێنەوە.
جادووگەرەکان بە مرۆڤەکان دەڵێن کە خەمیان نەبێ، رۆژێک سەرئەنجام سەرە گەڕۆکەکان جەستەکانیان دەبیننەوە و پێیانەوە دەلکێنەوە، بەو جیاوازییەوە کە ئیتر ئەو رۆژە سەرەکان تەژین لە خەون و ئارەزووە بە دیکراوەکان، وەها کە چیدی پێویست ناکا بیر لە بێهوودەیی ژیان بکەنەوە.
جادووگەرەکان لەو سەرەوە، لە شوێنی کۆبوونەوە مێژوویەکەوە دانیشتوون و لە خۆبایی و خەنی سەیری دیمەنی بە هەیبەتی بەر دەمیان دەکەن.
دونیا چەند لە سەردەمی بەرزەخ دەچێ.
ئەوان سەرئەنجام توانیان مرۆڤ لە بەر دەمی چارەنووسی خۆی دابنێن و لە مەینەتی رێگا سەرەتاییەکان رزگاری بکەن.
بەڵام لە پشت سەریانەوە هەست بە ژاوە ژاوێک دەکەن.
زەنا زەنایەکی کپ کە تا دێ روون و روونتر دەبێتەوە.
گوێیان لە وردە قسەکانە.
ئەو دەنگانەی وا لە جەستەکاندا بە جێ ماون، خەریکن دەدوێن، رێک وەک جاران.
پەیکەرەکان کە هێشتا پێیان وایە سەرەکانیان پێوە ماوە، داوای ئاو و نان و جل و بەرگ دەکەن، داوای چواردیواری و پێخەف و گڵۆپێک بۆ داگیرسان.
داوای پەنجەرەیەک بۆ بینین.
جادووگەرەکان شێت و هار دەبن.
گەر ئەم دەنگانە نەکوژێننەوە، یارییە بەرزەخ ئاساکەی ناو بیابانەکەیش کۆتایی دێت و دونیا وەک جارانی لێ دێتەوە.
بە پەلە دەکەونە خۆ.
سەرەتا جەستەکان بە پارچەیەکی رەش دادپۆشن، بەڵام دادیان نادا.
دەنگەکان نەک تەنیا دێنە گوێ، بەڵکو تا دێ بەرز و بەرزتریش دەبن.
ئەوسا بڕیار دەدەن دیوار بە دەوریاندا چێدەکەن، بەڵام دەنگەکان دیوارەکانیش تێدەپەڕێنن.
"با" کە ئاشقی دەنگە، دەنگەکان وەک سەرەکان لە گەڵ خۆی دەبا.
سەغڵەت و ترساو، بیردەکەنەوە بیاننێژن، بەڵام ناکرێ.
ئەوان سەرەکانیان بڕیوە بەو تەما و وەعدەی کە رۆژێک لە رۆژان لە گەڵ جەستەکانیان یەک دەگرنەوە.
ژاوەژاوەکە تا دێت زیاد دەکا و جادووگەرەکان هەراسان بە دەوریاندا دەسوڕێنەوە.
ئەوان دەبێ ئەم دەنگانە بخنکێنن، بەڵام چۆن؟ سەرئەنجام یەکێک لە جادووگەرەکان هەنگاو پێش دەخا و دەڵێ:
سەرەکان دەگەرێنەوە.
ئەوان کە لە ناو هەڵات هەڵاتی دەم بادا هەموو شتێکیان لە بیر چووبووەوە تەنیا بیریان لە خەون و بێکۆتایی بیابان دەکردەوە، بە بڕیارێک و بە ئیجبار گەڕانەوە.
لەو رۆژەوە ئەو بیابان و دەشتە کاکی بە کاکییە بە چیا و شاخەکانییەوە تەژی ئەو مرۆڤانەن بە جەستەی ساخەوە، بەڵام بەو کەلەسەرانەوە وا نە چاویان هەیە و نە گوێ و نە دەم و نە لووت.
جەستەکان تەنیا بە زمانی سەردەمی هەڵاتنی ناو بیابان دەدوێن،... بە زمانی سەردەمی بەرزەخ.
ئەوان نە دەبیستن، نە دەبینن و نە بۆن دەکەن.
ئەوان کە ئیستا بە شوێن خەونەکانیاندا لە ناو بیابانە بێکۆتاییەکاندا لە گەڵ "با" خەریکی هەڵاتنن، چیتر جەستەی خۆیان ناناسنەوە.
بێگانەترین بوونەوەرەکانی نامۆ بە خۆ.
