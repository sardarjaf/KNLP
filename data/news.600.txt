خۆپیشاندان لە گۆڕەپانی تەحریری شاری بەغداو چەند پارێزگایەكی تر عیراق دەستیپێكردەوە، ئەوەش لەسەر داوای نوسینگەی موقتەدا سەدر، رێكخەرێكی خۆپیشاندانەكانیش دەڵێت بەردەوامدەبن لەچوونە سەر بارەگای حزبەكان.
بەهەزاران لەخۆپیشاندەران، ئەمشەو لەمەیدانی تەحریری بەغدا بەربانگیان كردەوەو میوانی نوسینگەی سەدر بوون، لەئێستاشدا خۆپیشاندانەكانیان دەستپێكردووەو هوتاف  دژی حكومەت دەكێشن‌و داوای چاكسازیی دەكەن.
ئەحمەد خەفاجی، یەكێك لەڕێكخەرانی خۆپیشاندانەكەی مەیدانی تەحریر،  بەخەندان-ی وت "ئێستا ئێمە لەمەیدانی تەحریر خۆپیشاندانمان دەستپێكردووە، دوای ئەوەی بەربانگمان هەر لەم مەیدانە كردەوەو میوانی نوسینگەی سەدر بوون".
ئەحمەد خەفاجی، كەیەكێكە لەڕێكخەرانی خۆپیشاندانەكانی بەغدا لەكۆی چوار رێكخەر، ئاماژەی بەفراوانبونی خۆپیشاندانەكان كردو وتی "جگە لەمەیدانی تەحریر لەبەغدا، لەسەنتەری پارێزگاكانی زیقار، بەسرە، میسان، نەجەف‌و كەربەلا خۆپیشاندان دەستیپێكردووە".
شەوی رابردووش بەشێك لەخۆپیشاندەران هێرشیانكردە سەر بارەگاكانی حزبی دەعوە كە نوری مالیكی سەرۆك وەزیرانی پێشوی عیراق سەرۆكایەتی دەكات، لەگەڵ بارەگای ئەنجومەنی باڵای ئیسلامی‌و وێنەی سەركردە سیاسییەكانی ئەو حزبانەیان لەسەر بارەگاكان فڕێدایەخوارەوە.
نوری مالیكی ئەمینداری حزبی دەعوەی ئیسلامی، پەلاماردانی بارەگاكانی حزبەكەی بە "نانەوەی پشێوی‌و ئاژاوەگێڕی" لەقەڵەمدا، ئاماژەی بەو قوربانییە زۆرانەش كرد كە حزبی دەعوە لە بەگژداچوونەوەی رژێمی دیكتاتۆری بەعسدا بەخشیویەتی.، ئەوەش لەپەیجی تایبەتی خۆی لەسەر تۆڕی كۆمەڵایەتی تویتەر.
بۆیە داوای لەسەرۆكی ئەنجومەنی وەزیران و وەزارەتی ناوخۆ كردووە، پارێزگاری تەواوەتی بۆ نوسینگەی حزبە سیاسییەكان‌و دامەزراوە سیاسی‌و فەرمییەكان دابین بكەن، بەپێویستیشی زانیوە، بەتوندی بەرپەرچی پەلاماردەران بدرێتەوە كە بەوتەی ئەو، "لەیاسا دەرچوون‌و ئەجێندای دەرەكی جێبەجێ‌ دەكەن".
بەڵام ئەحمەد خەفاجی، وتی "خۆپیشاندان بۆ داروبەرد ناكرێت، ئێمە بەردەوامدەبین لەچوونە سەر  ئەو بارەگا حزبییانەی كەهۆكاری ئەم دۆخەی عیراقن".
ئەوەش لەكاتێكدایە كە نوسینگەی حەیدەر، عەبادی سەرۆك وەزیرانی عیراق، هۆشداریدا بەرانبەر هەندێك "هەڵسوكەوتی نابەجێ‌" كە خۆیان لەپەلاماردانی بارەگاو نوسینگەی لایەنە سیاسییەكاندا دەبیننەوەو لەژێر پەردەی خۆپیشانداندا ئەو كارە ئەنجام دەدەن.
پێشتر بەڕێوەبەری نوسینگەی سەدر كە لەڕێی تەلەفۆنەوە قسەی بۆ خەندان كرد، وتی "ئەم خۆپیشاندانە زۆر جیاواز دەبێت لەخۆپیشاندانەكانی ڕابردوو، بەردەوام دەبین‌و ناوەستین تاڕاماڵینی هەموو گەندەڵكاران‌و ئەوانەی دەستیان بەسەر سەروەت‌و سامانی گەلی عیراقدا گرتووە".
لە 30 نیسانی‌ رابردوو خۆپیشاندەران هێرشیان كردەسەر تەلاری‌ پەرلەمان‌و بەشێك لەپەرلەمانتاران، ئەوەش دوای‌ ئەوەی‌ پەرلەمان نەیتوانی‌ دەنگدان لەسەر كابینەی‌ نوێی حكومەت تەواوبكات بەهۆی‌ ئامادەنەبوونی‌ رێژەی‌ یاسایی ئەندامانیەوە.
