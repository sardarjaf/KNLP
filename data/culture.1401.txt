توانا ئەمین لە لاپەڕەی خۆیدا لە تۆڕی کۆمەڵایەتی فەیسبووک، هەندێک ناونیشانی نێو ئەم کتێبەی ئاشکراکردووە کە بریتین لە: (مەلا عەبولکەریمی مودەریس و ‌هەڵەکانی شەرحی مەحوی، هیومانیزم وەك گوتار، ڕامانێك له‌ شیعری ئه‌پسێردی کوردی، هه‌وڵێک بۆ خوێندنه‌وه‌ی فەلسەفەی خه‌یاڵ، گوتارێکی شارناسیانە، چێژ لە ستاتیکای توندوتیژییدا، شار و قەحبە چەند لەیەک دەچن؟، چۆن خۆشەویستی بکەین.. چۆن خۆشەویستی بخوێنینەوە، داهێنەر کێیە، نیگایەکی ھێرمۆنۆتیکی لە ماسک، ئیستێک لە نێوان ھێماناسیی و فەلسەفەدا، لەبارەی غەمگینییەوە... بۆ ئینسانی نوێ دڵی تەنگە..؟!
ڕەشبینی سپی چییە؟، داگرتنی ئاسمان؛ یان ئەوەی جوانی دەتوانێ بیکات، شوشەییبوون یان لە تۆڕکەوتنی کۆمەڵایەتی، ئایا زمانی کوردی دەرەقەتی گوزارشتکردن لە دونیایی نوێ دێت..؟ بەختیار علی؛ ئەفسانەی پیاوێکی کورد بە ئاسمانەوە، کێ بیر لەچی دەکاتەوە..؟ لەبارەی هونەی باڵاوە، ورتەورتێک لەبارەی وجودەوە، گیرۆدەبوون بەدەست ژیانەوە؛ یان داشی ناو یارییەکی میتافیزکی، لەسەردەمێکدا کە هەمووان قسەدەکەن... بۆ من دەمەوێ بێدەنگ بم!)
لەلایەکی ترەوە توێژەری فەلسەفە (بەکر عەلی) پێشەکیی ئەم کتێبەی نووسیوە، لەو ناساندنەی نێو ئەم پێشەکییەدا لەبارەی ئەم کتێبەوە، ئەو توێژەرە نووسیوێتی:
"ئەم چەند وتارەی لە دووتوێی ئەم کتێبەدایە؛ هەوڵنووسینێکە بۆ دۆزینەوەی ئەخلاقێکی ئیستاتیکی کە تا دێت مرۆڤی مۆدێرنە ونتری دەکات.
بێهۆ نییە زۆرجار نووسەرەکەی وەک رەشبین و غەمگین ناسێنراوە، لەڕاستیشدا ئەدەبیاتی غەمگین؛ ھیچ کات بریتی نەبووە لە ئەدەبیاتی تێکشکێنەر و نیهلیستی ژیان، بەپێچەوانەوە غەمگینەکان ئەو کەسانەن؛ کە هەڵگری پەژارەیەکی قووڵترن بۆ شادبوونی مرۆڤ.
لێرەوە و لە سەرەتای هەموو غەمگینییەکی ئاوهادا؛ ئەو ڕۆحانە لەدایک دەبن، کە دیدی باو پێیان دەڵێت: "ڕەشبین!".
یەکێک لە تەکنیکەکانی واڵاکردنەوەی واقیع بریتییە لە خەیاڵ، چونکە لەکوێدا ڕیال هەبێت لەوێدا پێشتر خەیاڵ هەبووە، بۆیە ڕێکەوت نییە؛ زۆرینەی هەوڵەکانی نێو ئەم کتێبە؛ بۆ ناسینەوەی (خەیاڵ) و بیرھێنانەوەمانە وەک شتێکی فەرامۆشکراو، وەک سوبستانسێک کە خزێنراوەتە نێو لۆچەکانی ژێرەوەی کولتوور.
لە کۆی ئەو هەوڵنووسینانەی نێو ئەم کتێبەدا؛ ئێمە ئەو پەیامە شک دەبەین، کە دەخوازێت مرۆڤ بەرەو ئەو ئیتیکە ئاراستە بکات؛ کە ھونەری ژیانکردن، بریتییە لە پاراستنی جەوهەرە ئیستاتیکییەکەی!"
(مـیــنــای شــــیـن) لە قەبارەیەکی گەورە و لە دوتوێی ٤٨٠ لاپەڕەدا بە بەرگی ڕەق و لە چاپێکی نایابدا، ناوەندی ئاوێر چاپی کردووە و ئێستا لە کتێبفرۆشیی شاروشارۆچکەکاندا دەست دەکەوێت.
توانا ئەمین نووسەرێکی تاراوگەنشینی کوردە و تا ئێستا ١٥ کتێبی لە نووسین، وەرگێڕان، چیرۆک و لێکۆڵینەوەی ئەدەبیی و ئیستاتیکیی بڵاوکردۆتەوە.
