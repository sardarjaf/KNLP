هه‌موومان باس له‌مه‌رگی شانۆ ده‌كه‌ین, به‌بێ‌ ئه‌وه‌ی به‌رامبه‌ر بكوژ بووه‌ستین, له‌به‌رده‌می ئێمه‌دا هه‌رچی جوانی هه‌بوو كوژرا, شانۆ وه‌ك نه‌وه‌ره‌سه‌كه‌ی چیخۆف به‌ده‌ست یه‌كێك له‌كاره‌كته‌ره‌كانه‌وه‌ كوژرا, ترسنۆكێك كه‌ له‌ماناكانی شانۆ نه‌گه‌یشت, ئه‌وه‌ تاكه‌ كه‌سێك نیه‌ سیماكه‌ی وه‌ك خودێك ده‌ربخه‌ین, به‌ڵكو ئه‌و بكوژه‌ به‌ده‌مامكی شۆڕشگێریی هاتووه‌, له‌شاخه‌كانه‌وه‌ حیكایه‌تی ئه‌فسانه‌ی خۆی پێیه‌, هه‌ر كاتێ‌ گومان له‌و حیكایه‌ته‌ خورافیانه‌ی ئه‌و بكه‌ین, ئێمه‌ دوژمنین, دوژمن كێیه‌؟ دوژمن هه‌ر كه‌سێكه‌ كه‌ به‌جیاواز له‌شۆڕش بیر بكاته‌وه‌, شانۆكانمان ده‌بێت چیرۆكی سه‌ركه‌وتنی ئه‌فسانه‌ بگێڕنه‌وه‌, بۆیه‌ له‌گه‌ڵ یه‌كه‌م ساته‌وه‌ختی ڕاپه‌رین یان شانۆ بوونی نامێنێت, یاخود سه‌ر شانۆكان ده‌بێت پڕ بكرێن له‌و بابه‌تانه‌ی كه‌ باس له‌چیرۆكی شۆڕش وكاره‌كته‌ره‌كانی ده‌كات, حزبی كوردیی له‌گه‌ڵ هاتنی بۆ ناو شاره‌كانمان شانۆكانمانی زه‌وت كرد, كاتێك شانۆكارانێك نه‌یانوویست ته‌سلیمی ئه‌و دۆخه‌ بن, ئه‌وه‌ بۆ ئێمه‌ی عاشقی شانۆ گرنگ بوو, بۆ حزب هیچ گرنگیه‌كی نه‌بوو, چونكه‌ مناڵه‌ ساویلكه‌كانی ئه‌خسته‌ سه‌ر شانۆكان تا به‌ناوی كوردبوونه‌وه‌ شانۆی ئاست نزممان بۆ نمایش بكه‌ن, لێره‌دا بۆ ئه‌وه‌ی له‌سه‌ر چیرۆكی قوربانی وجه‌للاد قسه‌ بكه‌ین ده‌بێت ئه‌وه‌مان له‌لا ڕوون بێت, كه‌ حزب ده‌بێت به‌ جه‌للاد و شانۆ ده‌بێت به‌ قوربانی, بۆ قسه‌كردن له‌و دوالیزمه‌ی په‌یوه‌ندیی ده‌بێت سیماكانی سه‌ر ڕووی حزبی بكوژ بخه‌ینه‌ ڕوو, له‌پاڵ ئه‌وه‌دا پێمان شه‌رم نه‌بێت كه‌ له‌سه‌ر شانۆی كوژراومان قسه‌ بكه‌ین, با گوێ‌ نه‌ده‌ینه‌ ئه‌وه‌ی كه‌ ئێمه‌ تاكه‌ كۆمه‌ڵگای دنیاین كوژرانی شانۆمان به‌ده‌ستی كاره‌كته‌ره‌ سیاسیه‌كانمان وحزبه‌كانمانه‌وه‌ بووه‌, شه‌رم له‌وه‌دا نیه‌, كه‌ باس له‌شانۆی كوژراو ده‌كه‌ین, شه‌رم له‌وه‌دایه‌ بێده‌نگ بین وساڵه‌كان تێده‌په‌ڕن وئێمه‌ نه‌مانه‌وێ‌ له‌حه‌قیقه‌تی كوشتنی شانۆكه‌مانه‌وه‌ قسه‌ بكه‌ین, به‌تایبه‌ت له‌ئێستادا كه‌ بڕوامان وایه‌ به‌دوای ئه‌زموونی حوكمڕانی كوردیی ساته‌وه‌ختێكمان نیه‌ گرنگتر بێت له‌ئێستا كه‌ باسی شانۆكه‌مان بكه‌ین, چونكه‌ شانۆكه‌مان ئه‌و ته‌رمه‌ نه‌بوو به‌ره‌و گۆڕستان ببردرێت, به‌ڵكو ئه‌وه‌تا شانۆی ئێمه‌ خه‌ریكه‌ له‌سه‌ر ده‌ستی شانۆكارانی جدی ئه‌گه‌ر ژماره‌شمان چه‌ند گروپ وده‌سته‌بژێرو هه‌ندێك هه‌وڵی تاكگه‌رایانه‌ش بێت, به‌ڵام وا له‌هه‌وڵی ئه‌وه‌داین له‌ژووری ئینعاش بیهێنینه‌ ده‌ره‌وه‌و به‌ره‌و چاره‌سه‌ركردنی له‌مه‌رگ بیبه‌ین.
دوو رووداوی گرنگ له‌مێژووی نوێی ئێمه‌دا كه‌ ڕوویداوه‌ ئه‌نفال وهه‌ڵه‌بجه‌یه‌، به‌واتای ئێمه‌ به‌تراژیدیاوه‌ له‌ناو سه‌ده‌ی بیسته‌م وه‌ك قوربانی بۆ دنیا خۆمان نمایشت ئه‌كه‌ین، ئه‌و تراژیدیایه‌ وایكرد حزبه‌ كوردیه‌ دوژمنه‌كان به‌یه‌كتری له‌ناو به‌ره‌یه‌كی كوردستانی ئاشتت ببنه‌وه‌، ئه‌و یه‌كبوونه‌ یه‌كگرتنێك نیه‌ له‌پێناو كوردبوون، به‌ڵكو ترسه‌ له‌ له‌ناوچوونی حزب، كه‌ به‌ره‌ی حزبه‌ نه‌ك كوردستانی، به‌ڵام به‌ره‌نجامی دۆخێكی تراژیدیی كۆمه‌ڵگای ئێمه‌یه‌.
فاشیزمی به‌عس به‌م دوو تراژیدیایه‌ وێنه‌ی باڵای فاشیزمێكی تۆقێنه‌ری به‌خۆی به‌خشی، به‌تایبه‌ت دوای جه‌نگه‌ درێژخایه‌نه‌كه‌ی هه‌شت ساڵه‌ی له‌گه‌ڵ ئێران، ئه‌مجاره‌ ئه‌و فاشیزمه‌ ترسناكه‌ له‌م دوو تراژیدیا بێوێنه‌ له‌به‌رامبه‌ر كورد خۆی خسته‌ ڕوو، ئه‌وه‌ هاوكات بوو له‌گه‌ڵ ڕووخانی بلۆكی سۆسیالیستی، بلۆكی سه‌رمایه‌داری كه‌ نوقم بوو له‌ناو شادیه‌كانی هێزیی خۆی، كاتێ سه‌رۆك كۆماری عیراق وه‌ك ده‌نگێكی ناره‌زایی پێشتر له‌گه‌ل گۆرباتشۆف دیداری سازكردبوو، ئه‌وه‌ توڕه‌یی ئه‌مریكا كه‌ نوێنه‌رایه‌تی ئه‌و بلۆكه‌ی ده‌كرد به‌ته‌واوی توره‌ی كرد، بۆیه‌ له‌به‌رامبه‌ر ئه‌و دوو ڕوداوه‌ گرنگه‌ی مێژووی ئێمه‌ ئه‌نفال وهه‌ڵه‌بجه‌ بۆ ئه‌مریكیه‌كانیش سه‌ركه‌وتنیان به‌سه‌ر بلۆكی سۆسیالیستی، ئه‌مریكاو عیراق وه‌ك دوو نمونه‌ی سه‌ركه‌وتووی جه‌نگ ده‌رده‌كه‌وتن، به‌تایبه‌ت كه‌ عیراق نه‌ده‌وه‌ستاو كوێتیشی ده‌گرت، ئه‌وه‌ وای ده‌كرد ئه‌مریكیه‌كان به‌ئاگا بێنه‌وه‌و له‌كوێت وه‌ری بنێت وهاوكاری هێزه‌ ئۆپۆزسیۆنه‌كانی عیراق بكات وسه‌ره‌نجام ڕاپه‌رینی به‌هاری نه‌وه‌ت ویه‌ك سه‌رهه‌ڵده‌دات وبه‌عس له‌كوردستان ده‌كرێته‌ ده‌ره‌وه‌و كورد بۆ خۆی له‌ئه‌زموونی به‌ره‌ییه‌وه‌ به‌ره‌و ئه‌زموونی په‌رله‌مانی دێت.
راپه‌رین كۆتایی هاتن بوو به‌ ده‌سه‌ڵاتی به‌عس وئه‌زموونی حوكمڕانی كوردیی بوو، به‌دوای ئه‌وه‌ی كۆمه‌ڵگای كوردیی به‌ته‌واوی پێكهاته‌كانیه‌وه‌ له‌گه‌ڵ حزبه‌كان ڕژانه‌ شه‌قامه‌كان وكۆتاییان به‌ده‌سه‌ڵاتی به‌عس ودامه‌زراوه‌كانی هێنا، ئه‌وه‌ ئومێدێك بوو كه‌ ئێمه‌ به‌ تراژیدیاوه‌ كۆتایی به‌ سه‌ده‌ی بیسته‌م ناهێنین، به‌ڵكو ئومێدی خه‌ونبینین به‌دنیاوه‌ ده‌چینه‌ ناو سه‌ده‌یه‌كی نوێوه‌.
هێنده‌ی نه‌برد حزبه‌ كوردیه‌كان به‌ به‌رنامه‌یه‌كی تۆكمه‌ هاتن كه‌ هه‌رچی جوانیه‌ك له‌ده‌ره‌وه‌ی ئایدیۆلۆژیا بوو كوشتیان، ئه‌و كوشتنه‌ كۆتایی هاتنی جوانیناسی وسه‌رهه‌ڵدانی ئایدیۆلۆژیا بوو، له‌كاتێكدا شه‌ری دنیا كۆتایی هاتن بوو به‌ ململانێی ئایدیۆلۆژی، كه‌چی حزبه‌ كوردیه‌كان هاتن بۆ ئه‌وه‌ی ئه‌زموونی ئایدیۆلۆژی بگوازنه‌وه‌ ناو كۆمه‌ڵگای كوردیی، دیاره‌ له‌و گواستنه‌وه‌یه‌شدا سه‌ركه‌وتن.
ته‌واوی دامه‌زراوه فه‌رهه‌نگیه‌كانی كۆمه‌ڵگای خسته‌ كار بۆ ئایدیۆلۆژیا، گۆرانی بێژو ئه‌كته‌رو نوسه‌ر له‌ناو ته‌له‌فزیۆنه‌كانی حزب ورۆژنامه‌كانی حزب خۆی بینییه‌وه‌، نوسه‌رو هونه‌ر‌مه‌ندان شه‌ریان بوو به‌ شه‌ركردن له‌گه‌ڵ هاورێكانی خۆیان، شانۆكان ودیداره‌ ئه‌ده‌بیه‌كان وپیشانگاكان خاڵی بوون، باره‌گاكانی حزب وئۆرگانه‌كانی ئاوه‌دان كران.
نه‌ته‌وه‌ی قوربانی له‌به‌رده‌م تراژیدیای مه‌رگدا، بڕوای وابوو ئه‌وه‌ ڕزگاربوونه‌ له‌ مه‌رگ، ئه‌وه‌ به‌ ساتی خه‌ون تێگه‌یشت، له‌كاتێكدا ئێمه‌ له‌به‌رده‌م سه‌رده‌می كوشتنی خه‌وندا بووین، حزبه‌ كوردیه‌كان خه‌ون وجوانیان ده‌كووشتین وئێمه‌ی تۆقیوو له‌هه‌ڵه‌بجه‌و ئه‌نفال بێده‌نگ وه‌ك فریادڕه‌س سه‌یرمان ده‌كردن، تا سه‌ره‌نجام بینیمان ده‌نگه‌ جدیه‌كانی شانۆكه‌مان سه‌ری خۆیان هه‌ڵگرت ورۆیشتن، هێشتا كه‌سانێك هه‌بوو ئومێدمان پێیان بێت، له‌و رۆژگاره‌ ژماره‌ی ئه‌زموونی گۆڤاری (ئه‌زموون) ی تیپی شانۆی ئه‌زموونگه‌ری كوردیی ده‌رچوو، كه‌ سه‌رنووسه‌ركه‌ی دانا ره‌ئوف بوو، ئه‌و گۆڤاره‌ گرنگی له‌وه‌دابوو دیدێكی ڕه‌خنه‌یی بۆ شانۆكار بنیات ده‌ناو ده‌یتوانی په‌یوه‌ندیی له‌نێوان شانۆكارو بینه‌ر بخوڵقێنێت، به‌لاك دۆخه‌ ترسناكه‌كه‌ی حزبه‌ كوردیه‌كان بكوژی ئه‌و خه‌ونه وچه‌ندان خه‌ونی تری ئێمه‌ بوو، ئێمه‌ قوربانی له‌به‌رده‌م ئاهه‌نگی حزبه‌كاندا بووینه‌ شاهیدی شانۆی كوژراومان، ئیستا پرسیاره‌كه‌ ئه‌وه‌یه‌ چۆن ئه‌و شانۆ كوژراوه‌ زیندوو ده‌كه‌ینه‌وه‌؟ ئه‌وه‌ش پێویستی به‌خوێندنه‌وه‌ی په‌یوه‌ندیی نێوان ده‌سه‌ڵات ومه‌عریفه‌یه‌، ده‌سه‌ڵاتی حزبی ومه‌عریفه‌ی شانۆكار ئه‌و دوو چه‌مكه‌ن ده‌توانین له‌و ڕێگه‌یه‌وه‌ ئیش‌ له‌سه‌ر پرسیاره‌كه‌مان بكه‌ین، ئه‌وه‌شیان هه‌ڵده‌گرین بۆ نووسینێكیتر.
بۆ ئه‌وه‌ی قسه‌ له‌و دوو چه‌مكه‌ بكه‌ین، ده‌بێت سه‌ره‌تا له‌دوو چه‌مكی سه‌ره‌كی ئه‌و باسه‌وه‌ بدوێین ئه‌وانینش ده‌سه‌ڵات ومه‌عریفه‌یه‌، له‌كورترین پێناسدا له‌ڕوانگه‌ی فه‌یله‌سووفی فه‌ره‌نسی میشێل فۆكۆ ئاماژه‌ بۆ ئه‌وه‌ ده‌كه‌ین كه‌ ده‌سه‌ڵات بریتیه‌ له‌ په‌یوه‌ندیه‌كانی هێز، ئه‌وه‌ش ده‌بێته‌وه‌ به‌رهه‌م هێنه‌ره‌وه‌ی مه‌عریفه‌و مه‌عریفه‌ش ده‌بێته‌ به‌ر‌هه‌م هێنه‌ره‌وه‌ی ده‌سه‌ڵات.
دیاره‌ له‌ڕوانگه‌ی فۆكۆوه‌ دامه‌زراوه‌كان ده‌سه‌ڵات به‌رهه‌م دێنن، بۆیه‌ دامه‌زراوه‌كان ده‌زگای به‌رهه‌مهێنه‌ری ده‌سه‌لاته‌، ئه‌و ده‌سه‌ڵاته‌ له‌ڕووی پسپۆری دامه‌زراوه‌ییه‌وه‌ جۆرێكه‌ له‌به‌رهه‌م هێنانه‌وه‌ی مه‌عریفه‌، به‌رێوبه‌ری نه‌خۆشخانه‌و به‌رێوبه‌ری زیندان وه‌ك یه‌ك موماره‌سه‌ی ده‌سه‌ڵات ده‌كه‌ن، به‌هۆی ئه‌وه‌ی هه‌ردووكیان به‌پێی سیستمی په‌یوه‌ندیه‌كانی هێز هه‌ریه‌كه‌ له‌ نه‌خۆشخانه‌و زیندان به‌ڕێوه‌ ده‌به‌ن، مه‌عریفه‌ بۆخۆشی به‌رهه‌مهێنه‌ره‌وه‌ی ده‌سه‌ڵاته‌، كه‌ ئه‌ویش ده‌سه‌لاتی زمانه‌، ئه‌ویش ده‌سه‌ڵاتی مه‌عریفیه‌، بۆیه‌ فۆكۆ ده‌سه‌ڵاتی به‌جۆره‌ هێزێكی نه‌بینراو ناو ده‌برد، هێزێك له‌ناو مه‌عریفه‌دا موماره‌سه‌ی ده‌سه‌ڵات ده‌كات، بۆیه‌ ده‌سه‌ڵات له‌ناو په‌یوه‌ندیه‌ به‌دوا یه‌كهاتووه‌كانه‌، كه‌ كۆمه‌ڵه‌ په‌یوه‌ندیه‌كی هێزه‌، ئه‌وه‌ پۆلیس نیه‌ موماره‌سه‌ی ده‌سه‌ڵات ده‌كات، به‌ڵكو ئه‌وه‌ جۆری ئه‌و پۆشاكه‌یه‌ په‌یوه‌ندیه‌كانی ده‌كات به‌ په‌یوه‌ندیی ده‌سه‌ڵات، بۆیه‌ ئه‌وه‌ دامه‌زراوه‌كانن كه‌ ده‌سه‌ڵات ده‌خه‌نه‌ ڕوو نه‌وه‌ك شێوه‌ی ده‌سه‌ڵاته‌كه‌.‌   ‌ 
له‌و تێگه‌یشتنه‌ تیۆریه‌وه‌ ده‌توانین ئاماژه‌ بۆ ده‌سه‌ڵات بكه‌ین وه‌ك دامه‌زراوێكی ئایدیۆلۆژیی له‌لای حزبه‌ كوردیه‌كانه‌وه‌، حزب كه‌ له‌ڕێگه‌ی سه‌رۆك وسكرتێری یه‌كه‌مه‌وه‌ موماره‌سه‌ی ده‌سه‌ڵاتی ئایدیۆلۆژیی ده‌كات، ده‌نگی ئه‌و ده‌بێت به‌ده‌نگی هه‌مووان و تاك بوونی ده‌سڕدرێته‌وه، ئه‌وه‌ بوونی سه‌رۆكه‌ وه‌ك ده‌سه‌ڵات، به‌واتای ده‌زگا ئایدیۆلۆژیه‌كان له‌ڕێگه‌ی ده‌سه‌ڵاتێكی ده‌ست نیشان كراو موماره‌سه‌ی ده‌سه‌ڵات ده‌كه‌ن، كه‌ وابه‌سته‌ن به‌ په‌یوندیه‌كانی هێزه‌وه‌، بۆیه‌ به‌رێوبه‌ری ته‌له‌فزیۆن و سه‌رنووسه‌ری رۆژنامه‌و سه‌رۆكی ده‌زگایه‌ك و سكرتێری سه‌ندیكاو ڕێكخراوێك موماره‌سه‌ی ده‌سه‌ڵات ده‌كه‌ن به‌پێی په‌یوه‌ندیه‌ به‌دوا یه‌كهاتووه‌كانی دامه‌زراوه‌كان، ئه‌و په‌یوه‌ندیه‌ی هێز هه‌مووان ده‌خاته‌وه‌ سه‌ر یه‌ك سیستم كه‌ تیایدا سه‌رۆك وه‌ك سێنته‌ری ئه‌و ده‌سه‌ڵاته‌، ده‌سه‌ڵات به‌رهه‌م دێنیته‌وه‌، مه‌عریفه‌ش له‌ناو دامه‌زراوه‌كان بریتیه‌ له‌و مه‌عریفه‌یه‌ی كه‌ ده‌سه‌ڵات به‌رهه‌می دێنێت، ئه‌وی ئه‌و مه‌عریفه‌یه‌ش به‌رهه‌می دێنیت زمانی ده‌سه‌ڵاته‌، زمانێك خاوه‌ن ده‌سه‌ڵاتێكی سه‌ربه‌خۆیه‌، سه‌ربه‌خۆ بوون به‌پێی ئه‌و میكانیزمه ‌زمانیه‌ی ده‌زگا ئایدیۆلۆژیه‌كان نوێنه‌رایه‌تی تیا ده‌كه‌ن، بۆیه‌ سه‌رنووسه‌ری رۆژنامه‌ و به‌رپرسی ده‌زگایه‌ك وبه‌ڕێوبه‌ری رادیۆ به‌پێی ئه‌و دامه‌زراوه‌ مه‌عریفه‌ به‌رهه‌م دێننه‌وه‌، ئه‌و مه‌عریفه‌یه‌ ده‌بێته‌ ده‌سه‌ڵاتی مه‌عریفه‌، ده‌سه‌ڵاتێك له‌ڕێگه‌ی ئه‌و زمانه‌وه‌ بنیاتی ده‌نێت، به‌ڵام له‌ده‌ره‌وی دامه‌زراوه‌ ئایدیۆلۆژیه‌كانی حزبی كوردیی گه‌ر بپرسین: مه‌عریفه‌ چیه‌؟ ئه‌و پرسیاره ئه‌و ده‌سه‌ڵاته‌ ڕووبه‌رووی گومان ده‌كاته‌وه‌ به‌هۆی چه‌مكی جیاوازی تێگه‌یشتنه‌وه‌.‌  ‌‌
پرسیاركردن له‌چیه‌تی مه‌عریفه‌، پرسیاره‌ له‌ئاگایی خود، له‌و زه‌مه‌نه‌ كه‌ینونیه‌ی ئێمه‌ی تیادا ده‌ژین، مه‌عریفه‌ له‌و كاته‌دا ده‌بێت بكه‌وێته‌ ژێر پڕۆسه‌ی گومانه‌وه‌، ئه‌وه‌ش به‌گژداچوونه‌وه‌ی ئه‌و تێگه‌یشتنه‌ ده‌سه‌ڵاتخوازیه‌ی دامه‌زراوه‌ ئایدیۆلۆژیه‌كانه‌ بۆ مه‌عریفه‌، ناكرێت سیستمی مه‌عریفه‌ پابه‌ند بێت به‌و دیسپلینه‌ ناو دامه‌زراوه‌ ئایدیۆلۆژیه‌كانه‌وه‌.
كاتێ پرسیار له‌مه‌عریفه‌ ده‌كه‌ین، به‌واتای مه‌عریفه‌ی ئاماده‌ ده‌مامكێكی فریووده‌رو درۆزنه‌ ده‌یه‌وێت فریوومان بدات، بۆیو كاتێك ئاماده‌بوونی مه‌عریفه‌ له‌ناو كۆژیتۆ ناسراوهكه‌ی دیكارت "من بیر ده‌كه‌مه‌وه‌ كه‌واته‌ هه‌م" ئه‌و كۆژیتۆیه‌ له‌ناو مه‌عریفه‌ی ئایدیۆلۆژیدا ده‌بێت به‌ "حزب بیر ده‌كه‌واته‌ كه‌واته‌ ئێمه‌ هه‌ین" ئه‌و بوونه‌ ئایدیۆلۆژیه‌ بوونێكی فاشینایه‌ بۆ خوڵقاندنه‌وه‌ی ده‌سه‌ڵات كه‌ بوون وابه‌سته‌ی ده‌سه‌ڵاتی فاشیانه‌ی ئایدیۆ‌‌‌لۆژیای حزبه‌، بۆیه‌ كاتێ فۆكۆ له‌خوێندنه‌وه‌ی ڕه‌خنه‌یی بۆ دیكارت ده‌ڵێت "من هه‌ڵه‌ ده‌كه‌م كه‌واته‌ هه‌م" لێره‌دا بوون وابه‌سته‌ی هه‌ڵه‌كردنه‌.
هه‌ڵه‌كردن به‌ مانای به‌گژداچوونه‌وه‌ی لۆژیكی مه‌عریفه‌، بۆیه‌ ئه‌و بوونه‌ بۆ پرسیاری مه‌عریفی ئێمه‌ ده‌بێت به‌ مه‌عریفه‌ پڕۆسه‌ی گه‌ڕانه‌ به‌ناو نادیاره‌كان، په‌یبردنه‌ به‌و نهێنیه‌ی ده‌زگا ئایدیۆلۆژیه‌كان ده‌رگایان له‌سه‌ری داخستبوو، هه‌ڵبه‌ت بوونی نمایشی شانۆیی جیاواز كه‌ دوور بكه‌وێته‌ له‌ده‌سه‌ڵاتی ئایدیۆلۆژی، به‌واتای به‌ره‌هه‌مهێنانی مه‌عریفه‌یه‌ك كه‌ له‌دایكبوونی ده‌سه‌ڵاتێكیتره‌ وه‌ك ده‌سه‌ڵاتی مه‌عریفه‌، وه‌ك چۆن بوونی رۆژنامه‌و كه‌نالی ئاسمانی سه‌ربه‌خۆ وپڕۆژه‌ی فیكریی گۆڤار به‌هه‌مان شێوه‌ ڕۆڵیان ده‌بێت له‌بنیاتنانی ده‌سه‌ڵاتی مه‌عریفه‌، ده‌سه‌ڵاتێك به‌ته‌واوی به‌دژی ده‌سه‌ڵاتی ئایدیۆلۆژی حزبه‌كانه‌.
‌‌ ‌  
لێره‌دا ڕووبه‌رووی پرسیاری ووتاری پێشوومان ده‌بێنه‌وه‌ " چۆن ئه‌و شانۆ كوژراوه‌ زیندوو ده‌كه‌ینه‌وه‌؟" زیندوو بوونه‌وه‌ مانایه‌كی جه‌سته‌یی نیه‌، ئه‌وه‌ مه‌رگی فیسیۆلۆژیی نیه‌، ئه‌وه‌ مه‌رگی ڕه‌مزیی شانۆیه‌، ئه‌وه‌ دامه‌زراوه‌ ئایدیۆلۆژیه‌كان بوون له‌پێناو كۆكردنه‌وه‌ی به‌شی زۆرینه‌ی كۆمه‌ڵگا شانۆكارانیان بانگهێشتی كه‌ناله‌كان كرد بۆ زنجیره‌ی ته‌له‌فزیۆنی، رۆژنامه‌یان بۆ ده‌ركردن، له‌ولاشه‌وه‌ ده‌رگایان بۆ شانۆی گاڵته‌جار كرده‌وه‌، شانۆیه‌ك كه‌ هه‌موو كۆمه‌ڵگا به‌ده‌وه‌ری كۆ بێته‌وه‌ گرفتێكی نیه‌، چونكه‌ گاڵته‌جاریه‌كه‌ نه‌ به‌شداری له‌ئاسۆی مه‌عریفی بینه‌ر ده‌كات، نه‌ شانۆیه‌كه‌ توانای به‌ر‌هه‌مهێنانه‌وه‌ی ده‌سه‌ڵاتی هه‌یه‌.
بۆیه‌ ئه‌وان به‌پێی ستراتیژێكی ئایدیۆلۆژی شانۆیان كوشتت، زیندووكردنه‌وه‌ی شانۆ كاری ئێمه‌یه‌، كاره‌كان ڕووبه‌رێكی ته‌سكیان هه‌یه‌، به‌هۆی ئه‌وه‌ی ته‌واوی میدیاكان به‌ده‌ست حزبه‌وه‌یه‌، به‌ڵام له‌و ساڵانه‌ی دوایی به‌تایبه‌ت له‌گه‌ڵ بوونی تۆڕه‌ كۆمه‌ڵایه‌تیه‌كان ده‌نگی پرۆژه‌ جدیه‌كان فراوانتر ده‌ركه‌وتووه‌، ئه‌وه‌ بۆ خۆی ئاگاییه‌كی مه‌عریفی شانۆكاری كورده‌.
زیندوو بوونه‌وه‌ پێویستی به‌ جادووگه‌رێك نیه‌، چونكه‌ پرۆسه‌یه‌كه‌ له‌ئێستادا ئاماده‌بوونی هه‌یه‌، به‌ڵام نه‌بوونی دامه‌زراوه‌یه‌كی شانۆیی به‌مانای دامه‌زراوه‌، نه‌وه‌ك به‌رێوبه‌رایه‌تی شانۆ هۆكاری ده‌رنه‌كه‌وتنه‌وه‌ی شانۆیه‌، له‌ ته‌رمێكه‌وه‌ به‌ره‌و جه‌ستهیه‌ك هه‌نگاو ده‌نێت كه‌ نه‌مردووه‌و ده‌جولێته‌وه‌و ده‌یه‌وێ هه‌ڵسێته‌وه‌ سه‌ر قاچه‌كانی خۆی‌‌.
ئه‌و زیندوو بوونه‌وه‌یه‌ ئاماده‌بوونی مه‌عریفه‌یه‌، مه‌عریفه‌یه‌ك ده‌سه‌ڵاتی خۆی بنیات ده‌نێته‌وه‌، به‌ڵام ڕه‌نگه‌ ئه‌و ده‌سه‌ڵاته‌ له‌ئێستا بوونێكی پته‌وی نه‌بێت، به‌ڵام زه‌مینه‌ی هێزێكی گرنگه‌، چونكه‌ په‌یوه‌ندیه‌كانی هێز، كه‌ هێزی مه‌عریفه‌یه‌ به‌رهه‌می دێنێته‌وه‌، بۆیه‌ ده‌توانین ئه‌و ده‌سه‌ڵاته‌ به‌ ده‌سپێكێكی گرنگ ببینین، چونكه‌ ته‌نیا ئه‌وانه‌ له‌ناویدا ماونه‌ته‌وه‌ كه‌ حه‌زیی هه‌رزه‌كارانه‌ی كاری ته‌له‌فزیۆنی فریوی نه‌داون، نه‌رۆیشتوون به‌ره‌و نوقمبوون له‌ناو درامای ته‌له‌فزیۆنیه‌وه‌، دیاره‌ مه‌به‌ست له‌خراپی دراما نیه‌، به‌قه‌د ئه‌وه‌ی ئه‌وانه‌ كه‌ نه‌یانتوانی له‌شانۆدا بمێننه‌وه‌ ڕایانكرده‌ ئه‌وێ، كه‌ گوایه‌ شانۆ كۆتایی هات ومرد، كه‌ له‌ڕاستیدا ئه‌وه‌ مردنی ئه‌وان بوو له‌شانۆدا، بۆیه‌ ئێستاش ته‌رمی زۆر له‌وانه‌ له‌ناو دراماكاندا ده‌بینینه‌وه‌، ئه‌وه‌ مه‌ترسیه‌ك نه‌بوو بۆ شانۆ، به‌ڵكو رۆحێكی زیندوو بوو پێی وتین مردووه‌كان وه‌ك نه‌خۆشیه‌كی مه‌ترسیدار بوون له‌ناو عه‌قڵی شانۆییمان وئێستاش ئه‌و نه‌خۆشیه‌ له‌ناومان نه‌ما.
ئارامگری وشه‌ركردن له‌سه‌ر شانۆ، دڵنیابوونه‌ له‌زیندوو بوونی شانۆ و له‌ئاینده‌ی ئه‌و شانۆیه‌، گرفته‌كه‌ له‌نه‌بوونی دامه‌زراوه‌ی تایبه‌ت ورێكخستنه‌وه‌ی په‌یوه‌ندیه‌كانی هێزی مه‌عریفه‌یه‌، كه‌ ده‌سه‌ڵاتی شانۆكاره‌ له‌شانۆدا، ڕاسته‌ ئه‌وه‌ پێویستی به‌ئاگایی كۆمه‌ڵایه‌تی هه‌یه‌، به‌ڵام گه‌ر ئه‌مرۆ ده‌سه‌ڵاتی مه‌عریفی شانۆ له‌ڕووبه‌رێكی ده‌ست نیشان كراویش بووبێت توانیویه‌تی زه‌مینه‌ی له‌دایكبوون بۆ ئه‌و مه‌عریفه‌یه‌ بخوڵقێنێت، كه‌ ئێمه‌ شانۆ ناكه‌ین به‌ ئه‌لته‌رناتیڤی ئایدیۆلۆژیا، وه‌ك حزبه‌ كوردیه‌كان هاتن ئیستاتیكایان كوشت وئایدیۆلۆژیایان زیندوو كرده‌وه‌، به‌ڵكو ئه‌وه‌ پڕۆسه‌ی نمایشی شانۆییه‌ ئایدیۆلۆژیا ده‌خاته‌ ناو پڕۆسه‌ی گومان، پرسیاركردن له‌چیه‌تی مه‌عریفه‌ ده‌گۆڕین به‌ پرسیاری شانۆی ئێمه‌ له‌چ ئاستێكه‌؟ ئه‌ی عه‌قڵی ئێمه‌ له‌كوێی شانۆیه‌ له‌دنیادا؟ ئه‌و پرسیارانه‌ توانای ئیشكردنه‌وه‌ی مه‌عریفیان هه‌یه‌ له‌پێناو بنیاتنانه‌وه‌ی ده‌سه‌ڵاتی شانۆكاری كورد.‌
پیاچوونه‌وه‌ به‌ پرسیاری شانۆ چیه‌؟ شانۆكار كێیه؟ هه‌وڵێك نیه‌ له‌پێناو سه‌ر له‌نوێ تیۆریزه‌كردنه‌وه‌، به‌قه‌د ئه‌وه‌ی په‌یوه‌ندیی ئه‌و كائینه‌ شانۆكار به‌و دامه‌زراوه‌ كولتوریه‌ كه‌ شانۆیه‌، ده‌بێت په‌یوه‌ندیی كۆمه‌ڵناسێك بێت به‌كۆمه‌ڵگاوه‌، بۆ ئه‌وه‌ی سه‌ر له‌نوێ كولتوری نه‌خوێنراوه‌ بخوێنێته‌وه‌، ئه‌وه‌ش به‌زانستكردنی شانۆیه‌، چیتر شانۆ تیۆرێك نیه‌ له‌چوارچێوه‌ی میتۆدێكه‌وه‌، میتۆده‌كانیش ده‌چنه‌وه‌ ناو زانست، بۆیه‌ شانۆناسی ده‌بێت په‌یوه‌ندیی ئه‌و مرۆڤه‌ بێت به‌كولتورو كۆمه‌ڵگاوه‌، كه‌ دیاره‌ ئه‌وه‌ی له‌ڕابردوو بوونی هه‌بووه، په‌یوه‌ست بووه‌ به‌ كه‌له‌پووره‌وه‌، ئه‌و ئیشكردنه‌ له‌گه‌ڵ كه‌له‌پوور ناو بردراوه‌ به كولتور، هه‌ڵبه‌ت ئه‌و تێگه‌یشتنه‌ بۆ كولتور تێگه‌یشتنێكی ڕابردووخوازی بووه‌، ستایشكردنی نه‌ته‌وه‌و گێڕانه‌وه‌ی چیرۆكی قاره‌مانه‌كان بووه‌، كه‌ حزبه‌ كوردیه‌كان تاڕاده‌یه‌ك پشتگیریشیان لێكردووه‌و ناوی ڕه‌سه‌نایه‌تیشیان لێناوه‌، ئه‌و ستایشكردنه‌ی كه‌له‌پوور دیدێكی ڕابردووخوازی حیكایه‌ت بووه‌، كه‌ مه‌ترسی نه‌بووه‌ بۆ سه‌ر بیركردنه‌وه له‌كولتور، بۆیه‌ كاتێك كولتور ده‌بێته‌وه‌ به‌شێكی سه‌ره‌كی شانۆ، ئه‌وه‌ دیدی ڕابردوو خوازی ده‌خاته‌ په‌راوێزو ته‌نیا وه‌ك به‌شێك له‌كولتور سه‌یری ده‌كات، چونكه‌ كولتور ساته‌وه‌ختێكی هه‌نووكه‌یی ودیدێكی ئاینده‌خوازیی تیایه‌، ئه‌وه‌ش هه‌وڵێكه‌ بۆ پێشڤه‌چوون وگۆڕان، بۆیه‌ لێره‌وه‌ مه‌ترسی ده‌سه‌ڵاتی حزبی هه‌ستی پێده‌كرێت وهه‌وڵ ده‌دات ووزه‌یه‌كی زۆر له‌ئاستی میدیایی بخاته‌ كار بۆ ئه‌وه‌ی ئه‌و شانۆیه‌ به‌ نامۆ له‌ئێمه‌ ناو ببرێت، ئه‌و نامۆ ناوبردنه‌ هه‌ستكردنه‌ به‌ برینێك كه‌ له‌عه‌قڵی ڕابردووی حیكایه‌ته‌، خه‌نجه‌رێكه‌ به‌ر سیستمی نابیركردنه‌وه‌ی ئایدیۆلۆژییه‌، بۆیه‌ گه‌ڕانه‌وه‌ بۆ ئیشكردن له‌ڕوانگه‌ی په‌یوه‌ندیی كولتورو كۆمه‌ڵگا به‌ته‌نیا هه‌وڵێكی جیاواز نیه‌، به‌ڵكو دیدێكی ڕه‌خنه‌یی وده‌رخستنی شانۆیه‌ وه‌ك ئۆرگانێكی چالاكی نێو كۆمه‌ڵگای مه‌ده‌نی، ئه‌و ڕۆڵه‌ی له‌گه‌شه‌سه‌ندنی كۆمه‌ڵگا حزب به‌ رۆژنامه‌و سه‌ندیكاو دامه‌زراوه‌كانی ده‌دات، شانۆ له‌و كاته‌دا دێت ئه‌و ڕۆله‌ ده‌گێرێت بۆ ئاگایی مرۆیمان، ئه‌وه‌ش به‌شداریكردنی ئاگایی كولتوریی و ئاگایی جوانكاری مرۆڤی كوردیه‌، ڕزگار بوونه‌  له‌و پڕۆسه‌ی به‌ ئایدیاكردنه‌ی له‌سه‌ر كوشتنی جوانكارییه‌وه‌ خۆی بنیاتنا، ئه‌و دۆخه‌ی كه‌ له‌گه‌ڵ ڕاپه‌ڕین حزبه‌ كوردیه‌كان له‌ڕێگه‌ی رێكخراوه‌ خوێندكاریی ولاوان وكه‌ناله‌كانی ڕاگه‌یاندن رۆڵی ئیستاتیكای گۆڕی به‌ئایدیۆلۆژیاو شانۆشی به‌و شێوه‌یه‌ په‌كخست، ئه‌و ئاماده‌بوونه‌ ئاگاییه‌ كولتووریه‌مان له‌شانۆدا توانای گه‌ڕانه‌وه‌ی ئیستاتیكای كوژراوی هه‌یه‌، گه‌ڕانه‌وه‌یه‌ ده‌چێته‌وه‌ ناو پڕۆسه‌ی گومانكردن له‌ئایدیۆلۆژیا، ئه‌وه‌ش ڕێك له‌تاوانی كوشتنی باوكی هاملێت ده‌چێت، ئه‌و ده‌مه‌ی هه‌مان ڕۆحه‌ كه‌ له‌به‌رامبه‌ر تارمایی كوژراو ده‌ڵێت "بیدوێنه‌ ئه‌ی هۆراشیۆ"
به‌هاملێتكردنی شانۆكاری كورد، سه‌فه‌ری گه‌ڕانی كاره‌كته‌رێكه‌ به‌دوای تاوانی كوشتنه‌وه‌یه‌، تاوانێك كه‌ وه‌ك ئیغتیسابی عه‌رش ده‌ركه‌وتووه‌، بۆیه‌ ئه‌وه‌ ده‌سه‌ڵاتی ئایدیۆلۆژیی بوو له‌گه‌ڵ سه‌رهه‌ڵدانی ڕاپه‌ڕین به‌ به‌رنامه‌یه‌كی سه‌ركوتكاری ڕه‌مزیه‌وه‌ هه‌وڵی له‌كارخستنی شانۆیدا، كاركردنه‌وه‌ له‌رێگه‌ی كولتوره‌وه‌ پڕۆژه‌ی پشكنین وگه‌ڕانه‌، دۆزینه‌وه‌ی ڕووبه‌ری نهێنی نادیاره‌، ئه‌وه‌ گه‌شتێكی نه‌مریی ئه‌نكیدۆیانه‌یه‌ له‌ناو شانۆدا، بۆیه‌ ئه‌و ئاسته‌ی ئه‌مڕۆ شانۆی ئێمه‌ تیایدا ده‌ژیێت ئاستێكه‌ په‌یوه‌سته‌ به‌دۆخێكی كۆمه‌ڵگاوه كه‌ حزب نوێنه‌رایه‌تی تیا كردووه‌و ده‌رگاكانی به‌ڕووی كاركردن داخستووه‌و به‌ربه‌ستی بۆ هه‌وڵه‌كان درووست كردووه‌، له‌لایه‌ك ده‌زگایه‌كی ناوناوه‌ به‌ڕێوبه‌رایه‌تی شانۆ كه‌ وه‌ك دامه‌زراوێكی سوونه‌تی درووست كردووه‌، ته‌نانه‌ت هاوكاری وپشتگیریشی ناكات، له‌لایه‌كیتر شانۆكار په‌كێشه‌ی ئیداریی وچۆنیه‌تی سه‌رفكردنی بودجه‌كه‌یه‌وه خه‌ریك ده‌كات، هه‌موو ئه‌مانه‌ دابڕانی شانۆكاره‌، بۆ ئه‌وه‌ی پاره‌ وه‌ربگرێت وبیری لای پاره‌ بێت وشانۆكه‌شی فه‌رامۆش بكات، ئه‌وانه‌ گرفتی سه‌ره‌كی درووست كردووه‌ بۆ كاركردن، به‌ڵام عه‌قلیه‌تی ئایدیۆلۆژیانه‌ی حزب ئه‌وه‌ی نه‌كردووه‌ به‌ میكانیزمێك كه‌ په‌یوه‌ست بێت به‌ سیستمه‌وه‌، به‌ڵكو ئه‌وه‌ په‌یوه‌ندیی به‌ ستراتیژیی حزبه‌وه‌ هه‌یه‌ له‌به‌رامبه‌ر شانۆدا.
بۆیه‌ شانۆكاری كورد پێویسته‌ له‌دۆخێێكی وادا پرسیاری ئه‌وه‌ ڕووبه‌رووی خۆی بكاته‌وه‌: عه‌قڵی منی شانۆكار له‌كوێی شانۆی دنیادایه‌؟ ئه‌و پرسیاره‌ واده‌كات نمایشی شانۆیی له‌ئاستێكی باڵاوه‌ گوتار بنیات بنێت،ئه‌و گوتاره‌یه‌ دواتر ده‌بێته‌وه‌ به‌ر‌هه‌مهێنه‌ره‌وه‌ی ده‌سه‌ڵاتی مه‌عریفی، كه‌ ده‌بێته‌ ده‌سه‌ڵاتی ڕاسته‌قینه‌ی شانۆ.
عه‌قڵیه‌تی شانۆكار هۆكاری سه‌ره‌كی زیندوو بوونی ئه‌و جه‌سته‌ له‌كاركه‌وتووه‌ی شانۆیه‌، ئه‌و ده‌توانێ شانۆ له‌ته‌رمێكه‌وه‌ بگۆڕێت بۆ جه‌سته‌یه‌كی بزاوت، چونكه‌ عه‌قڵی شانۆكار رۆحی ئه‌و جه‌سته‌ییه‌، كه‌ ده‌توانێ ژیانی پێ ببه‌خشێته‌وه، ‌وه‌ك چۆن ده‌توانێ ئه‌و جه‌سته‌یه‌ رۆحی تیا ده‌ربكات وبیگۆڕێت بۆ ته‌رمێك كه‌ ئاماده‌بێت بۆ ناشتن.
بۆیه‌ ئاسته‌كانی شانۆ وعه‌قڵیه‌تی شانۆكار ئه‌و په‌یوه‌ندیه‌ هاوبه‌شه‌ن كه‌ هێزی به‌رده‌وامیان په‌یوه‌ست نیه‌ به‌مانه‌وه‌و درێژبوونه‌وه‌ له‌ناو نمایشدا، به‌ڵكو پێویستیان به‌ گه‌ڕان وپشكنینه‌ له‌ناو كولتور، ئیشكردنه‌وه‌یه‌ له‌سه‌ر بیرۆكه‌ی گومانكردن له‌مه‌عریفه‌، گومانكردن له‌و بوونه‌ی به‌درێژایی مێژوو باسی له‌شانۆیه‌كی كوردیی كردووه‌، كه‌ شتێك نه‌بووه‌ جگه‌ له‌نمایشێكی مۆزه‌خانه‌یی، كوردبوون نوقوم بووه‌ له‌ناو حیكایه‌ته‌ فۆلكلۆریه‌كانی، پێویسته‌ ئه‌و شانۆیه‌ له‌ئاستێكدا زیندوو بكرێته‌وه‌ كه‌ بتوانێ موخاته‌به‌ی شانۆی جیهانی وعه‌قڵی شانۆكاری جیهانی بكات، بۆیه‌ ووشه‌ مه‌رجی سه‌ره‌كی ئه‌و شانۆیه‌ نیه‌، به‌ڵكو بۆ كوردبوون وكوردیبوونی شانۆكه‌مان پێویسته‌ بیركردنه‌وه‌و عه‌قڵیه‌تی شانۆكه‌مان كوردیی بێت، نه‌وه‌ك تێكست و ووشه‌ وچیرۆكه‌ لاساییكاره‌ ساده‌كانی كه‌له‌پوور، كه‌ ئه‌وه‌ به‌هیچ جۆرێك نابێته‌ بنه‌مای شانۆی كوردیی وه‌ك نه‌وه‌كانی ڕابردوو خۆیاتن سه‌غله‌ت ده‌كردو باسیان له‌ كه‌له‌پوور كردووه‌، به‌ڵكو ئه‌وه‌ كولتوره‌ توانای خوڵقاندنی زه‌مینه‌ی پته‌وی شانۆی هه‌یه‌.
ئه‌وه‌ش له‌دوو ئاستدا ده‌توانێ به‌ ده‌ره‌نجامی گرنگمان بگه‌یه‌نێت، له‌لایه‌ك شانۆ له‌مردن ڕزگار ده‌كات، له‌ڕوویه‌كیتریشدا شانۆی ئێمه‌ گوتاری دژه‌ ده‌سه‌ڵاته‌ به‌هۆی خوڵقاندنی ده‌سه‌ڵاتێكی سه‌ربه‌خۆ كه‌ مه‌عریفه‌ی شانۆیی بنیاتی ده‌نێت، ئه‌وه‌ش شانۆ ده‌كات به‌ دامه‌زراوێكی مه‌ده‌نی له‌كۆمه‌ڵگادا، له‌و كاته‌شدا ده‌سه‌ڵاتی  ئایدیۆلۆژی له‌وه‌ تێده‌گات چیتر شانۆ په‌راوێزێكی ناو ژیانی كۆمه‌ڵایه‌تیمان نیه‌، كه‌ ڕۆلی گێڕانه‌وه‌ی ستایشكردنی ڕابردوو بێت، به‌ڵكو ئاماده‌بوونی ساته‌وه‌ختێكی هه‌نووكه‌ییه‌ به‌ دیدێكی ئاینده‌خوازیه‌وه‌، ئه‌وه‌ش ده‌ركردنی حیكایه‌ت نیه‌ له‌یاده‌وه‌ری كۆمه‌ڵگا، هێنده‌ی جیاكردنه‌وه‌ی ئایدیۆلۆژیایه‌ له‌ناو بیركردنه‌وه‌ی هونه‌ریی ومه‌عریفیمان، گه‌ڕانه‌وه‌ی حورمه‌ته‌ بۆ جوانی، به‌ ئیستاتیكاكردنی رۆحی ئینسانی كوردیی وبه‌ دامه‌رزاو كردنی شانۆیه‌ وه‌ك دامه‌زراوێكی كولتوریی كۆمه‌ڵگای كوردیی.
جه‌للاد له‌هه‌ر شوێنێك بوو قوربانی له‌وێیه‌، قوربانی بۆیه‌ له‌وێیه‌ چونكه‌ جه‌للادی لێیه‌، شوێن ڕووبه‌ری به‌یه‌كگه‌یشتنی جه‌للاد وقوربانیه‌، بۆیه‌ ئه‌زموونی حزب له‌كۆمه‌ڵگادا ئه‌زموونی دوو قۆناغه‌ ئه‌زموونی شاخ وشاره‌، حزب له‌دنیای ئێمه‌دا بۆ خۆی له‌دوو شوێنی جیاواز بوونی هه‌یه‌، له‌گوند حزب بریتیه‌ له‌كاره‌كته‌رێكی خاكی وپشتگیریی هونه‌روجوانیش ده‌كات، به‌ڵام كاتێك دێته‌ ناو شار ئه‌و چیتر قوربانی ده‌ستی دوژمن نیه‌، چونكه‌ خۆی خاوه‌نی ده‌سه‌ڵاته‌، بۆیه‌ ئه‌وی قوربانی ته‌واوی ئاسه‌واره‌كانی قوربانی بوون له‌خۆی ده‌سه‌نێته‌وه‌، ئیتر ئه‌و هه‌ڕه‌شه‌ له‌ژیان ده‌كات، بڕوای وایه‌ بۆ ئه‌وه‌ی بنه‌ماكانی ده‌سه‌ڵات بچه‌سپێنێت ده‌بێت له‌ده‌سه‌ڵاته‌كانی پێشوو بچێت، ئه‌وه‌ له‌زۆر باردا توڕه‌ی ده‌كات، پێی وایه‌ ئه‌و هه‌رگیز له‌فاشیزمی به‌عس ناچێت، بۆیه‌ ئه‌وه‌ش به‌گوتارێكی ستایشكاری ده‌گۆڕێت كه‌ ئه‌و له‌به‌عس باشتره‌، شه‌رمه‌زارترین بۆچوونێك ئه‌وه‌یه‌ خۆت به‌ دڕه‌نده‌ترین هێزی دیكتاتۆری بچووێنی، به‌ڵام له‌سه‌ره‌نجامدا حزبی كوردیی جۆرێكوه‌ له‌فاشیزمی بۆ خۆی بنیاتنا، كه‌ ئێمه‌ له‌گه‌ڵ ڕووداوه‌كانی هه‌ڤده‌ی شوبات ناومان برد به‌ فاشیزمی كوردیی.
ئه‌و فاشیزمه‌ فاشیزمێكی ڕه‌مزیه‌، له‌جه‌وهه‌ردا فاشیزمێكی سه‌ربازی نیه‌، ئه‌گه‌ر چی بۆ ڕه‌وایه‌تیدان بۆ گوتاری فاشیزم داوای كۆمه‌ك له‌ فاشیزمی سه‌ربازیش ده‌كات، بۆیه‌ وێنه‌ی جه‌للاد بوون له‌به‌رامبه‌ر شانۆ به‌ته‌واوی چه‌سپا، كاتێ هێزێك هه‌بێت جه‌للاد بێت، هه‌ڵبه‌تی زینده‌گی جه‌للاد به‌بێ بوونی قوربانی، كۆتایی هاتنه‌ به‌ جه‌للاد، به‌ڵام جه‌لاد له‌دنیای ئێمه‌دا جه‌للادێكی ڕه‌مزیی بوو، گه‌ر به‌زمانی ئاڵتۆسێر قسه‌ بكه‌ین ده‌ڵێین ته‌واوی ده‌زگا ئایدیۆلۆژیه‌كانی ده‌سه‌ڵاتی بۆ جه‌للاد بوونی خۆی به‌كار هێنا، بۆیه‌ حزب یه‌كه‌م كارێك له‌كۆمه‌ڵگای ئێمه‌دا ده‌یكات كوشتنی شانۆیه‌، ئه‌و بكوژی ڕاسته‌قینه‌یه‌، دوالیزمی نێوان به‌عس وپێشمه‌رگه‌ وێنه‌یه‌كی چه‌نده‌ تۆقێنه‌ری بینراوه‌، ئه‌و وێنه‌یه‌ وه‌ك وێنه‌یه‌كی مه‌جازی ده‌په‌ڕێته‌وه‌ بۆ حزب وشانۆ، بۆیه چیتر ئه‌و كاره‌كته‌رانه‌ی ناو شۆڕش ئه‌و مرۆڤه‌ فریادڕه‌سانه‌ی ژیانی ئێمه‌ نین، به‌ڵكو ئه‌و كاره‌كته‌ره‌ خورافیانه‌ كه‌ دێنه‌ ناو شاره‌كان، په‌لامار ئه‌ده‌ن یه‌كتر ئه‌كوژن ئێمه‌ ئه‌كوژن گاڵته‌ به‌جوانی ده‌كه‌ن، ده‌زگا ئایدیۆلۆژیه‌كانی ده‌سه‌ڵات ده‌خه‌نه كار تا شانۆ وهونه‌ره‌كانی تر په‌كبخات، هه‌موو هونه‌ره‌كان ده‌بێت بچنه‌ دۆخی ستایشه‌وه‌، ئه‌وه‌ش نه‌ریتێكی فاشیزمه‌، كه‌ هه‌موو شتێك بۆ خۆی چڕ ده‌كاته‌وه‌، كورد بوون گه‌وره‌ترین زیانی له‌شانۆی ئێمه‌ داوه‌، له‌لایه‌ك به‌ بیانووی ترس له‌دوژمن ده‌بێت ئاسایشی نه‌ته‌وه‌یی وون نه‌كه‌ین، له‌لایه‌كیتر بۆ ئه‌وه‌ی شانۆكه‌مان كوردیی بێت ده‌بێت باس له‌ڕابردوو و نه‌ریتی كوردیی بكات، ئه‌وه‌ چڕكردنه‌وه‌ی فۆلكلۆرو حیكایه‌ته‌كانه‌، نه‌ته‌وه‌یه‌ك نیه‌ هێنده‌ی ئێمه‌ له‌ناو حیكایه‌ت غه‌رق بووبێت، بۆیه‌ حیكایه‌ت ڕۆحی كوشتنی شانۆ بووه‌، چونكه‌ به‌ سێنتراڵكردنی حیكایه‌ت به‌ سێنتراڵكردنی حزبی كوردیی بووه‌، ئه‌و ئه‌خلاقه‌ ئه‌خلاقێكی فاشیانه‌یه‌ له‌ مۆسۆلۆنی وهیتله‌ره‌وه‌ دێت و به‌ سه‌ددام حوسێن تێده‌په‌ڕێت وله‌حزبی كوردیدا ده‌بێته‌ گه‌وره‌رتین وێنه‌ی تۆقێنه‌ری.
ئه‌و فاشیزمه‌ له‌وێنه‌ی جه‌للاد بوونی ئێستا ته‌واوی ڕووخساره‌كانی ده‌بینین كه‌ چۆن له‌كۆمه‌ڵگادا شانۆی كوشت، ده‌ستی گرت ونه‌یهێشت بودجه‌ بۆ كاره‌كان سه‌رف بكرێت، ته‌نیا ئه‌وانه‌ نه‌بێت كه‌ به‌مه‌یلی ئه‌و به‌ڕێوه‌ ده‌چن، ده‌بێت كاره‌كته‌ره‌ حزبیه‌كان پێشه‌نگی شانۆمان بن، له‌ولاشه‌وه‌ بۆ ئه‌وه‌ی پێی نه‌ڵێین "جه‌للاد ژیان له‌ژێر ده‌ستی تۆدا شانۆمانی كردووه‌ به‌ دۆزه‌خ" رێگای هه‌ندێك كار ده‌دات، به‌ڵام هێنده‌ به‌كێشه‌ داراییه‌كانه‌وه‌ خه‌ریكت ده‌كات بۆ ئه‌وه‌ی له‌بنه‌ره‌تد خۆت تاقه‌تی كاركردنت نه‌بێت، جا بێته‌ ده‌نگ وبڵێت "خۆیان بڕوایان به‌كاركردن نه‌ماوه‌"
ئه‌و ئه‌خلاقه‌ فاشیانه‌ بۆ ئه‌وه‌یه‌ ناوی بكوژ له‌جه‌للاد بسه‌نینه‌وه‌و بڵێن قوربانی بۆ خۆی مردووه‌و له‌ژێر ئه‌شكه‌نجه‌كانی جه‌للاد گیانی نه‌سپاردووه‌، ئه‌وه‌ ڕق نیه‌ له‌حزبی كوردیی.. ئه‌وه‌ هاواری ئێمه‌یه‌ له‌به‌رامبه‌ر شانۆكه‌ماندا، ئه‌وه‌ ئه‌و ناڕازی ونه‌فییه‌ كه‌ ئیتر شانۆكاری كورد هیچ ناڵێت و ده‌گاته‌ ئه‌و (نا) یه‌ی كه‌ ئه‌لبێر كامۆ به‌ لوتكه‌ی یاخی بوونی ده‌بینێت، ئه‌وه‌تا بۆ ئه‌وه‌ی پێمان بڵێت شانۆیه‌ك بۆ چه‌ند رۆژێك نمایش ده‌كرێت له‌بڕی ئه‌وه‌ ده‌رگای كه‌ناڵه‌ ئاسمانیه‌كانمت بۆ ده‌كه‌مه‌وه‌، زنجیره‌ی ته‌له‌فزیۆنی بكه‌و بكه‌وه‌ ستایشی شۆرش وسه‌ركه‌وتنه‌كانی ڕابردووم، ئه‌ی ئه‌وه‌ حیكایه‌ت نه‌بێت چیه‌؟
وه‌ره‌ له‌دراماكه‌تدا باسی ژیانی شارو ئه‌و ئارمیه‌ بكه‌و كۆمپانیاكانمان بخه‌ ڕوو، ئه‌ی ئه‌وه‌ زه‌وتكردنی ژیان نه‌بێت.. بێحورمه‌تیكردن به‌ جوانی نه‌بێت به‌چی ناو به‌رین؟
بۆیه‌ سه‌ره‌نجام مرۆڤی بچووك.. مرۆڤی بێئیراده‌.. كه‌سانی ده‌سته‌مۆ ڕایان كردو وتیان "شانۆ مردو سه‌رده‌می سینه‌ماو درامایه‌" جه‌للاد كه‌ له‌ڕێگه‌ی هه‌ندێك له‌وانه‌ی له‌ناو خۆمان بوون ویستی مه‌رگی شانۆ ڕابگه‌یه‌نێت بۆ ئه‌وه‌ی خۆی له‌تاوانی كوشتن پاك بكاته‌وه‌، ئه‌وه‌شیان یه‌كێكه‌ له‌ئه‌خلاقیاتی ئه‌و فاشیزمه‌ كه‌ ده‌یه‌وێت وێنه‌ی جه‌للاد بوونی وه‌ك باوكێكی میهره‌بان بۆ ئێمه‌ بخاته‌ ڕوو، بۆ ئه‌وه‌ی به‌شداری بكات له‌ناشتنی ته‌رمی شانۆكه‌مان، ته‌رمێك كه‌وته‌وه‌ جوله‌ وخه‌ریكه‌ ژووره‌كانی ئینعاش به‌جێ دێلێت وبه‌ڕووی قامچی جه‌للاده‌وه‌ ئه‌وه‌ستێت وده‌ڵێت "ئاسووده‌ مه‌به‌ به‌ مه‌رگی من.. من هێشتا دنیایه‌ك وێنه‌ وصه‌دای گۆرانیه‌كانم زینده‌گی بوونم ئاماده‌ ده‌كه‌نه‌وه‌، به‌ڵام قامچیه‌كانی تۆ ناتوانن هه‌میشه‌ تاوانی كوشتنت بشارنه‌وه‌و ئیتر ئێمه‌ی گه‌ریده‌ی جوانی ده‌تبینین كه‌ چه‌ند بكوژ وچه‌ند ناشیرینیت"        ‌
