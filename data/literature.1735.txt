    هه‌ر كه‌ له‌ كلكه‌ی شاخه‌كه‌وه‌ دابه‌زیته‌ خوار ئیتر خۆت له‌و چه‌ند میتره‌ پانتاییه‌ی ئه‌مبه‌ر ده‌بینیه‌وه‌ رێك به‌رامبه‌ر به‌ یه‌كدوو ریز دار بییه‌كانی ئه‌وبه‌ری دێیه‌كه‌ و نزیك شونه‌واری پرده‌ داڕماوه‌كه‌، ئیدی چیرۆكه‌كه‌ش لێره‌وه‌ ده‌ست پێده‌كات له‌و تخوبه‌ ده‌سكرده‌ی نێوان دوو ده‌وڵه‌ت..
    سه‌رنج بده‌ تاوێك هێمن و ئارام له‌به‌ر تریفه‌ی مانگه‌شه‌ودا نه‌رم نه‌رم شه‌پۆل ده‌دا ئه‌وه‌ی نه‌زانێ و نه‌یناسێ ده‌ڵێ: زۆر كپ و خامۆش و دڵارمه‌، وه‌ك سیمفۆنیای مانگ وایه‌و چپه‌چپ و نامه‌ی ئه‌وینداران له‌مبه‌ر ده‌بات و له‌وبه‌ر ده‌هێنێت، ئه‌وه‌ی له‌و ناوه‌ به‌ڵه‌د نه‌بێت پێی وایه‌ ئێستا لانكه‌ی سۆزومیهره‌بانیه‌ و به‌باسكه‌كانی ئاو ده‌ژه‌نرێ و پۆل پۆل ماسیه‌كان دێنێته‌ دانس و سه‌ماو ئاسمان له‌ خۆشیانا وه‌نه‌وز ده‌یباته‌وه‌، جریوه‌ی مه‌لان گوێ كاس ده‌كه‌ن، شنه‌با نه‌غمه‌خوانێكه‌و سه‌ر ئه‌م ده‌ست و ئه‌و ده‌سته‌چله‌ی مێرگوزار و باغه‌كانی پێ ده‌گێڕێ، نه‌نگی نه‌با قاقای شه‌پۆله‌ هه‌رزه‌كاره‌كان ده‌گه‌ییه‌ ئاوایی، بانگی كوڕان و كچانی دێیان ده‌كرد بۆ هه‌ڵپه‌ڕكێ، به‌ڵام وابوو تاوێك وه‌ك بڵێی نقومی ئه‌ندێشه‌وخه‌یاڵاتی سه‌فه‌ر بێ و حه‌ز بكا تاهه‌تایه‌ سه‌رهه‌ڵگرێ و ئه‌و زێده‌ چۆڵ بكات، شوناسی خۆی وه‌ك جه‌سته‌ی بسووتێنێ و خۆڵه‌مێشه‌كه‌ی بدا به‌ ده‌م شه‌پۆله‌كانا، یا ئه‌وه‌تا ماكه‌وی گیانی له‌و تێلدڕكه‌ ده‌رباز بكات و سه‌ربه‌ست بێ، چیدیكه‌ ئه‌و باره‌ ئه‌سته‌مه‌ی پێ له‌پشت ناكرێ و ناگا به‌ دوا مه‌رامی خۆی، په‌ڵه‌ هه‌وره‌ كفنێكی دابڕیوه‌و پێی وایه‌ وا یاسینی له‌سه‌ر ده‌خوێنن...تو بڵێی ئه‌ویش به‌و كاره‌ساته‌ نه‌تاسابێَ!...
ساتێكیش سه‌رشێتانه‌ شڵپ و هوری بێوچان، هاروهاج شه‌پۆله‌كان سه‌ر ده‌كێشن به‌ تاشه‌به‌رده‌كانی قه‌راغه‌كه‌، له‌به‌ر تیشكی سووتێنه‌ری خۆردا بریسكه‌ی زیوینی كه‌فچڕین ئاوی چاو دێنێته‌وه‌، ئاخر ئه‌ویش نكوڵی له‌و چاره‌نووسه‌ نادیاره‌ ده‌كرد، ئه‌مجاره‌یش كه‌س دركی پێنه‌ده‌كرد بۆ وا چه‌پۆكی غه‌زه‌ب راده‌وه‌شێنێ و زیخ و چه‌وی رۆخه‌كه‌ په‌رت و بڵاو ده‌كاته‌وه‌و هه‌تره‌شی قرژاڵ و كیسه‌ڵه‌ بێ گوناهه‌كان ده‌بات، وه‌ك بڵێی تۆڵه‌ی شتێك داخ له‌ دڵانه‌ له‌ خۆی و ده‌وروبه‌ره‌كه‌ی بكاته‌وه‌، هه‌ر ده‌ڵێی هه‌مان خولقاوی شه‌وگارو شه‌وی رابردوو نیه‌ و شتێكی دیكه‌یه‌، ئێستا ناخی نه‌ك هه‌ر گه‌رم داهاتووه‌ بگره‌ وه‌ك لمی به‌رخۆره‌تاوه‌كه‌ داخ بووه‌، هه‌ر ده‌ڵێی بۆمبی له‌ هه‌ناوا چێندراوه‌و ته‌قیوه‌ته‌وه‌و به‌هه‌زاران ورده‌ماسی وهه‌رزه‌ماسی هه‌لاهه‌لاكردووه‌و به‌سه‌ر سینگیا رووكراون، وه‌ڕه‌زه‌ له‌ شه‌پۆله‌ خه‌تاباره‌كان له‌ ماسییه‌ بێده‌سه‌ڵاته‌كان له‌ كه‌ناره‌ بێده‌ست و قاچه‌كان له‌ داروددره‌خته‌ دیله‌كان له‌ ئاده‌میزاده‌ سه‌ركێشه‌كان، نیگه‌رانه‌ له‌ راكردن به‌دوای خۆیدا له‌ غوسلی رۆژانه‌ی ماسییه‌ نوبووكه‌كان، ئێستا ئه‌و وه‌ك بڵێی دێڕ به‌ دێڕ دوانامه‌ی مه‌رگی ناكامی رێبوارێك بخوێنته‌وه‌.
له‌به‌رده‌میا ته‌بای پارچه‌ ئاوێنه‌یه‌كی شكاو بوو له‌ چاوه‌كانی ئه‌ودا له‌ چاوه‌ خه‌مپۆشه‌كانی ئه‌ودا ره‌نگی ده‌دایه‌وه‌وره‌نگڕێژ كرابوو هه‌م به‌ سه‌رپۆشی ره‌شی دڵره‌قیی و هه‌میش به‌ تارای سووری بێده‌نگیی، ماوه‌یه‌كه‌ تاكوته‌نیا له‌ خه‌یاڵ رۆده‌چێ و له‌ غایه‌له‌یه‌كی سه‌یر دایه‌، ئه‌و هاژه‌وهاشه‌ی ئاوه‌ له‌ هه‌نسكوئاهی دڵی ئه‌وه‌وه‌یه‌ په‌نگی خواردۆته‌وه‌وقوڵپ ده‌دا، شه‌تاوی ئه‌و شه‌پۆلانه‌ شه‌سته‌ ئه‌شكی چاوه‌كانیه‌تی، ئه‌و چاوانه‌ی له‌ دیده‌نی قووڵاییا دانابڕێن وه‌ك دوو قولاب روانینی رووه‌و نێو شینایی هه‌ڵداون و له‌سه‌روسۆراغی ئازیزه‌كه‌یدا بن گه‌وه‌ڕوپه‌نابه‌ردوسه‌رزیخوچه‌و سوسه‌ ده‌كه‌ن، دیقه‌ت تیژو ته‌ماشا تیژتر...بینایی سوورهه‌ڵگه‌ڕاو، له‌گه‌ڵ هه‌ر بزاوتێكی شه‌پۆل و ته‌كان و سه‌راوكه‌تنی ماسیه‌ك دڵی ده‌كه‌وێته‌ كوته‌كوت، ئه‌و دڵه‌ی كڵپه‌یه‌كی نێو ئاته‌شگه‌یه‌و به‌ هیچ كلۆجێ تۆفانێ خه‌فه‌ نابێته‌وه‌، هاوده‌می ساته‌وه‌ختی دوا لرفه‌ی گیانه‌ڵایه‌،چاوه‌كانی به‌بارته‌قای هه‌ردوو لا قه‌راغه‌كان ده‌كاته‌وه‌، به‌ڵام بێسووده‌، ئه‌و ئێستا بۆته‌ پارچه‌یه‌ك له‌و گابه‌رده‌ی له‌سه‌ری هه‌ڵكورماوه‌، به‌قه‌د ئه‌و گابه‌رده‌ش رقی له‌و هه‌ڵگرتووه‌، گه‌ر به‌ده‌ستی بوایه‌ له‌سه‌رچاوه‌وه‌ وشكی ده‌كردو نه‌یده‌هێشت یه‌ك تنۆك ئاوی پیا بڕوات، وه‌ك كوێره‌ كانیه‌ك سواقی ده‌دا تا دوا هه‌ناسه‌ی لێده‌بڕی، ئه‌و هێشتا چاوه‌ڕێی ئه‌و ده‌كات، ئه‌وێكی خۆشه‌ویستی، كه‌ هه‌ر له‌سه‌ره‌تای ئاداره‌وه‌ به‌ده‌م ئه‌و شه‌پۆلانه‌ی ئه‌وساكه‌ شونبزر بوو، كاتێك گه‌ره‌كی بوو له‌مبه‌ر بۆ ئه‌وبه‌ر بپه‌ڕێته‌وه‌و له‌ناكاو گوریسه‌كه‌ پچڕاو...ئیدی به‌ هاواروده‌نگه‌ده‌نگ و ته‌نگه‌تاوی دوای به‌ینێك خه‌ڵكی ئاوایی به‌ره‌و خوار به‌ لێواری رووباره‌كه‌ رایانكرد و چاویشیان ده‌گێڕاو یه‌ك دووكه‌سیش خۆیان هه‌ڵدایه‌ ناو ئاوه‌كه‌وه‌وشڵپ شڵپ به‌ مه‌له‌كردن به‌دوای سه‌روسۆراغی ئه‌ودا چوون، ئه‌مه‌ چه‌ند سعاتێكی پێچوو، به‌ڵام هیچ شتێك به‌ كه‌لك نه‌هات، بێ ئاكام بوو، شه‌پۆله‌ سامداره‌كان له‌ هه‌موان به‌هێزتر بوون و وه‌ك ئاژه‌ڵێكی دڕنده‌ نێچیری خۆیان پێچایه‌وه‌و به‌ره‌و خوارو بن ئاو و بن ئاو راپێچیان كردو بردیان..
  له‌ كۆتایی گه‌ڵاڕێزانی هه‌مان ساڵدا له‌ رۆژێكی فێ لێهاتوودا، هه‌واڵ و ده‌نگه‌ ده‌نگێك له‌دێیه‌كه‌ په‌یدا ده‌بێ، خه‌ڵكه‌كه‌ به‌هه‌ڵه‌داوان له‌ سه‌ر ئیش و كاروكێڵگه‌ومه‌زراكانیان جێدێڵن و به‌ دوای ئه‌ودا ملی رێ ده‌گرنه‌ به‌ر، تمه‌ز كوڕیژگه‌ی شوانكاره‌ كاتێك له‌ قه‌راغی رووباره‌كه‌ مێگه‌له‌كه‌ ده‌باته‌ ده‌م ئاو سه‌رنج ده‌دات لاشه‌یه‌ك به‌ لكه‌ ڕه‌گێكی ده‌وه‌نێكه‌وه‌ گیری خواردووه‌، ئینجا هه‌واڵ بۆ دێیه‌كه‌ ده‌بات، خه‌ڵكه‌كه‌ كاتێك نزیكی لاشه‌كه‌ ده‌بنه‌وه‌ سه‌یر ده‌كه‌ن لاشه‌یه‌كی نیوه‌ خوراوه‌، زیاتر قه‌فه‌زی سینگی و كه‌لله‌ سه‌ری وه‌ك ره‌وه‌ داڵاش به‌سه‌ریا كه‌وتبن داخورا بوون، ئینجا جلوبه‌رگی ونجڕونجڕ و تاقمه‌كه‌ی به‌ر پشتی نیمچه‌ ژه‌نگاوی، ئیتر هه‌ر زوو ناسیانه‌وه‌...
به‌ڵام ئه‌وكاته‌ ژنه‌ ره‌شپۆشه‌كه‌ی سه‌ر گابه‌رده‌كه‌ وه‌ك تارمایی وه‌كو ئه‌وه‌ی به‌سه‌ر ده‌ستی ته‌لیسما ون بووبێ، ئه‌ویش ده‌مێك بوو بێ سه‌روشوێن بوو..
