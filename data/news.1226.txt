رۆژی 16 ئایاری 2016 100ساڵ تێدەپەڕێت بەسەر رێکەوتننامەی سایکس پیکۆ لەنێوان بەریتانیا و فەرەنسا، كە بەهۆیەوە خاكی كوردستان بەسەر چوار وڵاتدا دابەشكرا.
رێکكەوتننامەی سایکس پیکۆ کە لەساڵی 1916 لەنێوان بەریتانیا و فەرەنسا واژۆکرا، یەكێتی سۆڤیەتیش دەوڵەتی سێیەمی بەشداربوو بوو لەو رێککەوتنە، بەڵام دواتر کشایەوە و هەر لەڕێگەی یەكێتی سۆڤیەتەوە بەندەکانی رێککەوتنەكە بۆ هەموو جیهان ئاشکرا کران، بەڵام فەرەنسا و بەریتانیا بەتەواوەتی نەخشەی رۆژهەڵاتی ناوەڕاستیان کێشایەوە.
سەرەتای دانانی نەخشەی رێککەوتننامەكە و بیرۆکەکەی دەگەڕێتەوە بۆ ساڵی 1915، ئەو کاتەی دەوڵەتی عوسمانی بەتەواوتی لاواز بوو و پێیدەگوترا "پیاوە نەخۆشەکە".
دوو کەس رۆڵیان هەبوو لە نووسینەوە و واژۆکردنی رێککەوتننامەکە، کە ئەوانیش فرانسوا پیکۆ نوێنەری فەرەنسا و مارک سایکس نوێنەری بەریتانیا رێککەوتننامەکەش هەر بەناوی ئەو دوو کەسەوە ناوی دەرکرد.
ئیدی دەست بە دابەشکردنی نەخشەکەی رۆژهەڵاتی ناوەڕاست کرا بەسەر فەرەنسا و بەریتانیا، عێراق یەکێک بوو لەو وڵاتانەی کە پشکی شێری بەرکەوت لەم پارچەبوونە.
لەنێو هەموو نەخشەکەشدا کورد خرایە نێوسنووری چوار دەوڵەتی عێراق، ئێران، تورکیا و سووریا کە ئەو کات بەگوێرەی بەرژەوەندییەکانی خۆیان ئەم دابەشکردنەیان کرد.
ئێستا کە 100 ساڵ بەسەر رێککەوتننامەکە تێپەڕ بووە، قسە لەسەر داڕشتنەوەی نەخشەی رۆژهەڵاتی ناوین دەکرێت، بەجۆرێک بەشێکی زۆری خەڵک پێیان وایە ئەم نەخشەیە کۆتایی پێهاتووە و چیدی وەک خۆی نەماوەتەوە، بە تایبەت بۆ کورد کە ئێستا و لەم کاتەدا سوورە لەسەر ئەوەی کە دەوڵەتی تایبەت بەخۆی درووستبکات.
کورد ئێستا لەوپەڕی هێزی خۆیدایە، بەتایبەت دوای شەڕی داعش کە هێزی کورد بۆ یەکەمجار توانی سنوور بۆ پێشڕەوییەکانی داعش دابنێت و بیشکێنێت، دەوڵەتی عێراقیش لەوپەری لاوازی و بێتوانایی خۆیدایە هەم لەشکست هێنانی بەرامبەر بە داعش هەم لە پەککەوتنی دامودەزگانی و قوڵبوونەوەی کێشەکانی ناو پێکهاتەکانی عێراق.
