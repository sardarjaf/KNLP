بڕیار بوو كۆبوونەوەكە رۆژی سێشەممە بەڕێوە بچێتء نوێنەری لایەنە سیاسیەكانی بەشدار لە پەرلەمانی عێراقیش تێیدا بەشدار بن، بەڵام بەهۆی ئامادە نەبوونی چەند لایەنێكەوە دواخرا.
هەوڵی فراكسیۆنە كوردستانیەكان بۆ گەیشتن بە یەكدەنگی بەرانبەر بە بەغدا لەكاتێكدایە كە ئاژانسەكانی عێراق رایانگەیاندووە رۆژی سێشەممە دەوامی ئاسایی پەرلەمانی عێراق دەستیپێكردۆتەوە بەڵام رووماڵكردنی لەلایەن دەزگاكانی راگەیاندنەوە قەدەغە كراوە.
پەرلەمانتارێكی كورد ئاشكرایدەكات كە بڕیار بوو رۆژی سێ شەممە ئەنجومەنی نوێنەران كۆ ببێتەوە بەڵام بەهۆی ئامادەنەبوونی پەرلەمانتارانی كوردەوە دانیشتنەكە دواخراوە.
هاوكات نووسینگەی راگەیاندنی سەرۆك وەزیرانی عێراق رایگەیاندووە كە ئەنجومەنی نوێنەرانی عێراق بە سەرۆكایەتی عەبادی كۆبۆتەوە، بە پێی زانیاریەكان كۆبوونەوەی حكومەتی عێراق بە بێ ئامادەبوونی وەزیرە كوردەكان ئەنجامدراوە.
سەركردەیەكی دەوڵەتی یاسا ئاشكرایكردووە كە حەیدەر عەبادی پرۆژەیەكی نوێی بۆ تەواوكردنی چاكسازیەكان ئامادە كردووەء چاوەڕێی كۆبوونەوەی پەرلەمان دەكات.
ئامادەكردنی پرۆژەی نوێی چاكسازی لەلایەن عەبادیەوە لەكاتێكدایە كە پرۆژەكانی پێشووتری لەباتی چارەسەركردنی كێشەكان قەیرانێكی نوێی لە وڵات هێناوەتە ئاراوە.
