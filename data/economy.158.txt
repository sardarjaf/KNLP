به‌هۆی راگرتنی خستنه‌ڕووی نه‌وتی نه‌یجیریا و خواستی زۆری چینه‌وه‌، پاشنیوه‌ڕۆی ئه‌مڕۆ نرخی نه‌وتی خاو (52) دۆلاری تێپه‌ڕاند.
به‌پێی پێوه‌ری نازداك تاكاتژمێر (1:40) خوله‌كی پاشنیوه‌ڕۆی ئه‌مڕۆ نرخی یه‌ك به‌رمیل نه‌وتی خاوی برنت گه‌یشتۆته‌ 52 دۆلارو 17 سه‌نت، هه‌روه‌ها نرخی یه‌ك به‌رمیل نه‌وتی خاوی رۆژئاوای ته‌كساس گه‌یشتۆته‌ 50 دۆلارو 49 سه‌نت.
ئاژانسی رۆیته‌رز هۆكاری به‌رزبوونه‌وه‌ی نرخی نه‌وت ده‌گه‌ڕێنێته‌وه‌ بۆ كه‌مبوونه‌وه‌ی نه‌وتی خاوی به‌ردینی ئه‌مریكا له‌چاو ئه‌وه‌ی پێشتر پێشبینی ده‌كرا، هه‌روه‌ها كه‌مبوونه‌وه‌ی كه‌ڵه‌كه‌بوونی نه‌وتی خاوی جیهانی‌و دابه‌زینی ئاستی دۆلار‌و ڕاگرتنی خستنه‌ڕووی نه‌وتی خاوی نه‌یجیریا چه‌ند هۆكارێكی دیكه‌ی به‌رزبونه‌وه‌ی نرخی نه‌وتن‌و چاوه‌ڕوانده‌كرێت نرخی نه‌وت زیاتر به‌رزببێته‌وه‌.
به‌هۆی زنجیره‌ هێرشێكی چه‌كدارانی گروپی تۆڵه‌سێنه‌رانی هه‌رێمی نه‌یجه‌ر ده‌لتا له‌نه‌یجیریا به‌رهه‌مهێنانی نه‌وتی ئه‌و وڵاته‌ بۆ كه‌مترین ئاستی له‌ماوه‌ی 20 ساڵی ڕابردوودا دابه‌زیوه‌.
ئیمانۆئیل ئیبی كاچیكۆ، وه‌زیری نه‌وتی نه‌یجیریا ڕایگه‌یاندووه‌ به‌رهه‌مهێنانی نه‌وت بۆنێوان یه‌ك ملیۆن‌و 500 هه‌زار بۆ یه‌ك ملیۆن‌و 600 هه‌زار به‌رمیل له‌رۆژێكدا دابه‌زیوه‌ له‌كاتێكدا له‌سه‌ره‌تای ئه‌مساڵدا به‌رهه‌مهێنانی ئه‌و وڵاته‌ 2 ملیۆن‌و 200 هه‌زار به‌رمیل نه‌وت بووه‌ له‌رۆژێكدا.
هاوكات ئه‌مڕۆ داتاكانی بازرگانی چین ده‌ریانخستووه‌ هاورده‌كردنی نه‌وتی خاو له‌مانگی ئایاری ڕابردوودا له‌ماوه‌ی شه‌ش ساڵی ڕابردوودا به‌رزترین ئاستی به‌خۆیه‌وه‌ بینیوه‌، ئه‌وه‌ش هیواكانی زیاتركردووه‌ به‌وه‌ی ئابوریی ئه‌و وڵاته‌ كه‌ دووه‌م گه‌وره‌ترین ئابوریی جیهانی به‌كاربه‌ری نه‌وته‌ ڕه‌نگه‌ به‌ره‌و سه‌قامگیری بڕوات‌و به‌گشتی چاوه‌ڕوانده‌كرێت چالاكی ئابوریی چین به‌ره‌و نزمبونه‌وه‌ نه‌ڕوات، ئه‌وه‌ش پشتگیرییه‌كه‌ بۆ بازاڕی نه‌وت.
هه‌فته‌ی ڕابردووش رێكخراوی ده‌وڵه‌تانی هه‌نارده‌كاری نه‌وت(ئۆپیك) شكستیهێنا له‌ڕێكه‌وتن له‌سه‌ر ستراتیژێكی ڕوونی به‌رهه‌مهێنان، به‌ڵام بازرگانان ده‌ڵێن به‌ڵێنه‌كه‌ی سعودیه‌ به‌وه‌ی زیاد له‌پێویست بازاڕ پڕنه‌كات له‌نه‌وت، پشتگیریی به‌رزبونه‌وه‌ی نرخی نه‌وتی كردووه‌.
چاوه‌ڕوانده‌كرێت ئه‌مڕۆ ئیداره‌ی زانیاری نه‌وتی حكومه‌تی ئه‌مریكا (EIA) راپۆرتی هه‌فتانه‌ی خۆی بڵاوبكاته‌وه‌، هه‌رچه‌نده‌ چه‌ند سه‌رچاوه‌یه‌ك ڕایانگه‌یاندووه‌ هه‌فته‌ی ڕابردوو به‌رهه‌مهێنانی نه‌وتی به‌ردینی ئه‌مریكی به‌ڕێژه‌ی 3 ملیۆن‌و 600 هه‌زار به‌رمیل دابه‌زیوه‌.
