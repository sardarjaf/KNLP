ئەمڕۆ ٢٤/٦/٢٠١٧ کاتژمێر ٦ی بەیانی بە کاتی تۆرۆنتۆ کەسایەتی ڕۆشنبیر و کۆمۆنیست پرۆفیسۆر ئەمیر حەسەن پور بۆ یەکجاری ماڵئاوایی لێکردین.
پرۆفیسۆر ئەمیر حەسەن پور کەسایەتییەکی ناسراوی نێوەندی ئەکادیمیایە لە ئاستی ناوچەیی و جیهانیدا.
خاوەنی دەیان نووسین و توێژینەوەیە لە بوارەکانی زمان و جینۆساید و مێژوودا.
کەسایەتییەک ئەگەر تەمەن و تەندرووستی ڕێیان دابایە زۆر شتی تری دەخستە سەر خەرمانەی ئەکادیمیایی کوردی.
دکتۆر ئەمیر کەسایەتییەکی دامەزراو بوو لە ڕووی فیکرەوە و هەڵگری بیرو باوەڕی کۆمۆنیستی بوو.
هەموو ئەو گۆڕانکاری و بەسەر یەکتدا کەوتنەی بەناو بلۆکی کۆمۆنیستی و هەراو زەنای مەرگی کۆمەنیزم نەیانتوانی کاریگەری نەگەتیفانە دابنێت لەسەر زهنیەتی ئەم ئینسانە.
دکتۆر ئەمیر لە دوواین قسەو باسەکانیدا لە دوو ساڵی تەواو پێش ئێستادا لە سیمنارێکدا لە شاری تۆرۆنتۆ کە وەکوو ناوەندی کەلتوری کوردستانیانی کەنەدا بۆیمان سازکرد بوو، زۆر ڕۆشن پێداگری لەسەر حەقانیەتی دونیای سۆشیالیزم دەکرد و بە تاکە چارەسەری دەبینی بۆ نەهامەتێکانی ئەمرۆی دونیا.
شایانی باسە لەو سیمنارەدا پشتیوانی تەواوی خۆی دەربری بۆ ئەزمونی کوردستانی ڕۆژئاوا.
لێرەوە وەکوو دەنگەکان پرسەو سەرەخۆشی خۆمان بۆ هەموو ئەوکەسانە ڕادەگەیەنین کە هەواڵی مەرگی دکتۆر ئەمیر دڵتەنگی کردن.
