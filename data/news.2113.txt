رۆژنامەی حزبی كۆمۆنیستی فەرمانڕەوا لە چین، لە ژمارەی ئەمڕۆ سێ‌ شەممە، ولایەتە یەكگرتووەكان و روسیای بە گەڕانەوە بۆ گەمەی جەنگی سارد و تێوەگلان لە دەستوەردانی سەربازیی لە سوریادا تۆمەتبار كرد، بەپێویستیشی زانی هەردوو وڵات درك بەوە بكەن كە ئەو سەردەمە بەسەرچووە و دەبێت بەرەو وتوێژی ئاشتی هەنگاوبنێن.
رۆژنامەكە پێی وایە، ئەمریكا و روسیا، سوریا وەك گۆڕەپانێك بۆ ململانێی دیپلۆماسی و سەربازیی نێوانیان بەكاردەهێنن وەك چۆن لە سەردەمی جەنگی سارددا ئەو ململانێیە لەنێوانیاندا هەبوو.
رۆژنامەی (گەل) نوسیویەتی: "ولایەتە یەكگرتووەكان و یەكێتی سۆڤیەت، هەموو جۆرە كارێكی دیپلۆماسی و ئابوری و سەربازییان لە دژی یەكدی لە وڵاتێكی تردا بەكاردەهێنا تا لەڕێی هەژمونی خۆیانەوە تۆڵە لە یەكتر بكەنەوە".
لەكاتێكدا چین بەشێوەیەكی فەرمی سەبارەت بە سوریا، دەنگ بۆ هەڵوێستی روسیا دەدات كە هەردوكیان ئەندامی هەمیشەیین لە ئەنجومەنی ئاسایشی نێودەوڵەتی، بەڵام نیگەرانی خۆی بەرانبەر بە دەستوەردان لە كاروباریی ناوخۆی سوریادا دەردەبڕێت و داوای چارەسەرێكی سیاسی دەكات لەو وڵاتە.
