ئەنجومەنی نوێنەرانی عێراق لەسەر داوای ژمارەیەك لە پەرلەمانتاران، رۆژی چوارشەممە كۆبوونەوەیەكی نائاسایی بۆ تاوتوێ كردنی دوایین كابینە پێشنیاركراوەكەی حەیدەر عەبادی گرێ دەدات.
دانیشتنەكەی پەرلەمان بەهۆی شەڕەقسەء شەڕە بۆكسی نێوان پەرلەمانتارانی عەرەبء كورددا گرژیء ئاڵۆزی تێكەوتء سەرۆكی ئەنجومەنی نوێنەرانی عێراقیش دانیشتنەكەی بۆ رۆژی پێنجشەممە دواخستء داوای لە سەرۆك كۆمار كردووە بەمەبەستی هێوركردنەوەی دۆخەكە لە پەرلەمان ئامادە بێت.
بەپێی زانیاریەكان ژمارەیەك لە پەرلەمانتارە عەرەبەكان ناوی سەرۆكی فراكسیۆنە كوردستانیەكانیان لەسەر كورسیەكانی پەرلەمان كردۆتەوەو بەهۆیەوە ئاڵۆزی لەنێوان پەرلەمانتارنی كوردء عەرەبدا هاتۆتە ئاراوە.
ژمارەیەك لە پەرلەمانتارانی عێراق چاكسازییەكانی سەرۆك وەزیران بە ناڕاستەقینە دادەنێنء لە تەكنۆكرات بوونی ئەندامانی كابینە پێشنیاركراوەكە بەگوماننء دانیشتووانی بەغدا جارێكی دیكە هەڕەشەی خۆپیشاندانء مانگرتنیان كردووە.
مشعان جبووری یەكێك لە ئەندامانی ئەنجومەنی نوێنەرانی عێراق لەلێدوانێكدا رایگەیاند لە كابینە نوێیەكەدا كەسێك بۆ پۆستی وەزارەتی پەروەردە پاڵێوراوە كە تەنانەت یەك رۆژیش مامۆستایەتیی نەكردووە.
هێرشی پەرلەمانتارانی عەرەب بۆ سەر نوێنەرانی كورد لەكاتێكدایە كە عەممار حەكیم سەرۆكی ئەنجومەنی باڵای ئیسلامی لەعێراق، لەسەردانێكدا بۆ هەرێمی كوردستان رایگەیاندبوو كە پێویستە كورد لە پرۆسەی سیاسی عێراقدا پشكی هەبێتء گوتبووی بۆ چارەسەركردنی كێشەكانی عێراق، گفتءگۆكانمان لەگەڵ كوردەكاندا درێژە پێدەدەین.
عەممار حەكیمء مەسعود بارزانی لە كۆبوونەوەیەكدا جەختیان لەسەر ئەوە كردۆتەوە كە قەیرانە سیاسیەكانی عێراق بە بێ رەچاوكردنی بنەمای شەراكەتێكی راستەقینە، چارەسەر ناكرێن.
كابینە تەكنۆكراتەكەی عەبادی لە تیۆریدا بڕیار بوو بەشێك بێت لە پرۆژەیەكی چاكسازی ریشەییء كۆتایی بە نەهامەتیء كێشەكانی عێراق بهێنێت، بەڵام لە كردەوەء پراكتیكدا هەتا ئێستا بۆتە هۆی قووڵتربوونەوەی گرژیە سیاسیەكانی وڵاتء ئەمەش گومانەكانی سەر نییەت پاكیی هەنگاوەكانی حكومەتی بەغدا بۆ چاكسازی بەهێزتر كردووە
