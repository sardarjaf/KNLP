ڤلادمیر پوتن، سەرۆكی روسیا دانانی سیستەمی قەڵغانی موشەكی ناتۆ لەرۆژهەڵاتی ئەوروپا، بە هەڕەشەیەك بۆ سەر ئاسایشی جیهانی ناو دەبات و دووپاتی دەكاتەوە كە مۆسكۆ ئەو هەڕەشەیە پووچەڵ دەكاتەوە.
پوتن رایگەیاند رێكەوتننامە ناوكیەكەی نێوان ئێرانء رۆژئاوا هەرچەشنە مەترسییەكی سەربازیی لەلایەن حكومەتی تارانەوە بۆ سەر رۆژئاوا رەواندۆتەوەء لەم بارودۆخەدا درێژەپێدان بە سیستەمی قەڵغانی موشەكی لەلایەن ئەمریكاء هاوپەیمانەكانیانەوە بە بابەتێكی پێكەنیناوی ناو دەبات.
سەرۆكی روسیا دووپاتی كردەوە، وڵاتەكەی ئەنجامدانی هەر كارێك بۆ راگرتنی باڵانسی ستراتژی هێز لەناوچەكە، بەمەبەستی رێگریكردن لە هەڵایسانی پێكدادانێكی بەرفراوانی سەربازی، بە مافی خۆی دەزانێت.
هاوكات ئەمریكا و پێنج وڵاتی ئەورووپی، لە بەیاننامەیەكی هاوبەشدا نیگەرانی خۆیان لەسەر هەڕەشە سەربازیەكانی روسیا بۆ سەر باكووری ئەوروپا دەردەبڕن و داوای سەپاندنی گەمارۆی نوێ دژ بە وڵاتە دەكەن.
لێدوانە توندەكانی پوتنء ئۆباما دوای ئەوە هات كە رۆژی هەینی لە رێورەسمێكی سیمبۆلیكداء بە بەشداری هەریەك لە جێگری وەزیری بەرگری ئەمریكاء وەزیری بەرگری پۆلەندا دانانی سیستەمێكی قەڵخانی مووشەكی ناتۆ لە شاری رێدزیكۆی پۆلەندا راگەیەندرا.
