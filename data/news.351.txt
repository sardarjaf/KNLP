ناوەندی چاودێری ئاگربەستی ژێر كۆنتڕۆڵی روسیا لە سوریا رایگەیاند" كە بارهەڵگرێكی نیمچە ترێلەریان ئاشكراكردووە كەچەك و تەقەمەنی لەسنوری توركیا بۆ ناوچەكانی ژێر دەسەڵاتی داعش لە حەلەب گواستوەتەوە.
ئەم زانیارییە لەنێو راپۆرتێكدا هاتووە كە لە وێبسایتی وەزارەتی بەرگری روسی بڵاوكراوەتەوە.
راپۆرتەكە دەڵێت" بارهەڵگرێكی نیمچە ترێلەر چەك و تەقەمەنی هەڵگرتبوو لە باشووری حەلەب ئاشكرا كرا.
بارەكە گەیشتە سەر سنووری توركیا كە بە چەك پاسەوانی دەكرا و لەوێوەش بەنێو ئەو ناوچانە تێپەڕی كە لەژێر دەستی گروپی جیاجیادان و دواجاریش گەیشتە ئەو ناوچەیەی كە لەژێر دەستی داعش دای.
راگەیاندراوەكەی وەزارەتی بەرگری روسی ئاماژەی بەوەشداوە كە رێككەوتنی ئاگربەست بە نوێنەرایەتی دوو پێكهاتەی دانیشتوانی ناوچەی حمس واژووكراوە و ژمارەیەك لە پێكهاتەكانی دانیشتووی ناوچەكە بەشداریان لە پڕۆسەی ئاگربەستەكە كردووە.
راپۆرتەكە ئاماژە بەوەش دەدات كە بەرەی نوسرە و چەتەكانی تر بەردەوامن لە هێرشەكانیان بۆ سەر دانیشتوانی ناوچەكە و تادێت ژمارەی قوربانیانی خەڵكی سڤیل بەرزدەبێتەوە، سەرباری هاتنی مانگی رەمەزان.هاوكات، راپۆرتەكە ئاماژەی بەوەداوە كە زیاتر لە 18 تەن یارمەتی مرۆیی لە دیرەزور بەهۆی داعشەوە بەهەدەر چوو.
