ئه‌مڕۆ سێ‌ شه‌ممه‌، بانكی‌ ناوه‌ندی‌ عیراق، بڕی 171 ملیۆن دۆلاری‌ خسته‌ بازاڕه‌وه‌، ئه‌وه‌ش به‌راورد به‌ رۆژی‌ پێشوو كه‌ 167‌ ملیۆن دۆلار بوو، به‌رزبوونه‌وه‌ی‌ به‌خۆوه‌بینی.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ سێ‌ شه‌ممه‌، بڕی‌ 171 ملیۆن و 178 هه‌زار دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌ پرۆسه‌ی‌ فرۆشتنه‌كه‌شدا، 25 بانك و 22 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
هه‌ر به‌پێی‌ به‌یاننامه‌كه‌، بڕی‌ فرۆشتن به‌ كۆمپانیاكانی‌ حه‌واڵه‌ی‌ دارایی‌ گه‌یشتووه‌ته‌ 139 ملیۆن و 638 هه‌زار دۆلار، 31 ملیۆن و 540 هه‌زار دۆلاریش به‌شێوه‌ی‌ كاش فرۆشراوه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن و كڕینی‌ دۆلار به‌ به‌های‌ 1182 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیای‌ حه‌واڵه‌كان به‌ 1190 دینار بۆ دۆلارێك دیاریكرد كه‌ عموله‌ی‌ 24 دینار بۆ هه‌ر دۆلارێكی‌ له‌گه‌ڵدا بووه‌، فرۆشتنیش به‌ شێوه‌ی‌ كاش به‌ به‌های‌ 1190 دینار بووه‌ بۆ دۆلارێك كه‌ 24 دینار بۆ هه‌ر دۆلارێك، عموله‌ی‌ بانكی‌ ناوه‌ندی‌ له‌گه‌ڵدابووه‌.
دوای‌ ئه‌وه‌ی‌ له‌ رۆژانی‌ رابردوودا نرخه‌كه‌ی‌ 1222 و 1223 دینار بوو، ئه‌مڕۆ له‌ بازاڕه‌كانی‌ ناوخۆدا نرخی‌ دۆلار به‌رزبوونه‌وه‌ی‌ به‌رچاوی‌ به‌خۆوه‌بینی‌ و نرخی‌ یه‌ك دۆلار گه‌یشته‌ 1225 دینار.
بانكی‌ ناوه‌ندی‌ له‌ ساڵی‌ 2015دا، بڕی‌ زیاتر له‌ 44 ملیار دۆلاری‌ له‌ فرۆشتنی‌ ئاشكرای‌ رۆژانه‌دا فرۆشت، له‌و پرۆسانه‌شدا بانك و كۆمپانیاكانی‌ حه‌واڵه‌ی‌ دارایی‌، كڕیاری‌ سه‌ره‌كی‌ بوون.
