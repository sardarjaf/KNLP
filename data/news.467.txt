فەیاز نیعمە، بریکاری وەزارەتی نەوتی عێراق لە کۆنفرانسێکی هەواڵیدا ئاماژەی بەوەکردووە، چاوەروان دەکرێت لە نیوەی دووەمی ئەمساڵدا بازاڕەکانی نەوت بوژانەوە بە خۆیانەوە ببینن و نرخی بەرمیلێک نەوت لەم ئاستەی ئێستا زیاتر بەرزببێتەوە و لە نێوان ٥٥ بۆ ٦٥ دۆلاردا بێت.
ئەمەش لە دوای ئەوە دێت رۆژی پێنج شەممە 2ی حوزەیرانی 2016وڵاتانی ئەندام لە رێکخراوی ئۆپێک و دەرەوەی ئەو رێکخراوەدا کۆبونەوە و هەرچەندە نەگەیشتنە هیچ رێککەوتنێک لەبارەی ئاستی بەرهەمهێنانی نەوتەوە، بەڵام بەشێک لە وەزیرانی وڵاتانی بەرهەمهێنی نەوت ئاماژەیان بەوەکرد، کۆبونەوەکە ئیجابی بووە.
لە مانگی یەکی ئەمساڵدا نرخی نەوت بۆ نزمترین ئاستی لە ماوەی دوانزە ساڵی رابردوودا دابەزی، بەڵام لە ماوەی سێ مانگی رابردوودا نرخەکەی ڕووی لە بەرزبونەوە کردووە و لە ئێستادا لە پەنجا دۆلاردا بۆ هەربەرمیلێک جێگیربووە.
