لەدرێژەی پڕۆژەی بونیادنانی ژینگە لەڕێگای ئاشتیەوە کەلەھەڵەبجە بەڕێوەدەچێت سیمینارێک لەبارەی ڕۆڵی ژینگە لەپەرەپێدانی ئاشتیدا سازکرا و پسپۆڕێکی بواری ژینگەش ھۆشداری لەژەھراوی بونی ئاوی کێڵگە کشتوکاڵیەکان دەدات.
لەدرێژەی پڕۆژەی "بونیادنانی ئاشتی لەڕێگای ژینگەوە" کەلەلایەن ھەردوو ڕێکخراوی نوێ و ڕێکخراوی پایتەختی ئاشتی بەھاوکاری ڕێکخراوی ڕێد بەرێوەدەچێت، ئەمڕۆ سیمینارێک بۆ دکتۆر "کارزان عەبدوڵا" دکتۆرا لەبواری ژینگەو پیسبوونیدا ، لەژێر ناونیشانی "ڕۆڵی ژینگە لەگەشەپێدانی ئاشتیدا" ئەنجامدرا.
لەوبارەیەوە دکتۆر "کارزان عەبدوڵا" لەلێدوانێکدا بەSNNی ڕاگەیاند : لەھەرێمی کوردستاندا زۆر ھۆکار ھان کار لەپیس بوونی ژینگە دەکەن و وادەکەن ناتەندروست بێت کە گرنگترینیان دوو ھۆکاری سەرەکین، کەیەکێکیان پیسبونی ئەو (ئاو)ەیە کە بۆ زەوییە کشتوکاڵیەکان بەکار دەھێنرێت بەھیچ شێوەیەک پاک نیەو لەکاتی توێژینەوەیەکماندا لەیەکێک لەگوندەکان ، بۆمان دەرکەوت بەھۆی پیسبونی ئاوەکەوە دانیشتوانی گوندەکە ئەو بەرھەمە بەکار ناھێنن کەخۆیان دەیچێنن.
ئاماژەی بەوەشکرد : یەکێکی تر لەھۆکارەکان نەبونی کارگەی تایبەت بە ڕیسایکلینەو دەبینین ئەو پاشماوەیەی پێداویستیەکانی ھاوڵاتیان لەنزیک شارەکان فڕێ دەدرێت ئەمەش کاریگەری دەکات سەر خاکی ناوچەکان و ژەھراوی دەبن ، بۆ ئەو مەبەستە چەندین جار لێکۆڵینەوەمان لە ناوچەی تانجەرۆ کردوە.
سەبارەت بەچارەسەریش ئەو پسپۆڕەی ژینگە باسی لەوەکرد : پێویستە ھەمو ھەوڵە کەسی و ڕێکخراوەیی و حکومیەکان بدرێت ، بۆ چارەسەری ئەو گرفتانەو دانانی پاڵاوگەیەکی ئاو وادەکات ئەو بەرھەمەی دەگاتە ھاوڵاتیان ژەھراوی نەبن ، و تەندروست بن یان بەکارھێنانەوەی پاشماوەکان کە ئەمەش سودی دەبێت ،و لەلایەکی تریشەوە خاکەکە ژەھراوی نابێت.
