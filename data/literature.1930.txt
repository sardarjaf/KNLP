كوڕیژگه‌یه‌كی ته‌مه‌ن نۆ ساڵه‌یان به‌نێوی (ڤانكا ژۆكۆف) ، له‌سێ مانگ له‌وه‌وبه‌ره‌وه‌ به‌ شاگردی ناردبوه‌ لای (ئه‌لیاخین) ی سه‌ڕاف.
له‌شه‌وی سه‌ری ساڵی له‌دایك بونی مه‌سیحدا خه‌وی لێ نه‌ده‌كه‌وت.
چاوه‌ڕوانبو تا وه‌ستاكه‌ی له‌گه‌ڵ ژن و منداڵ و كرێكاره‌كانیدا ، بۆ نزای شه‌وی جه‌ژن له‌ماڵێ وه‌ده‌ركه‌وتن و چونه‌ كلیسا.
دوای ڕۆیشتنی ئه‌وان شوشه‌یه‌ك مه‌ره‌كه‌ب و قه‌ڵه‌م و سه‌ر قه‌ڵه‌مێكی ژه‌نگگرتوی وه‌ستاكه‌ی ده‌رهێنا و كاغه‌زێكی نوشتاوه‌ی لێك كرده‌وه‌ و به‌رله‌وه‌ی ده‌ست به‌نوسین بكات ، به‌حاڵه‌تێكی تێكه‌ڵ به‌ترسه‌وه‌ سه‌رنجێكی دایه‌ ده‌رگاو په‌نجه‌ره‌كان و چه‌ندجارێك له‌و شه‌مایله‌ی - كه‌ له‌ نێوان دو تاقچه‌ی پڕ له‌قاڵبی پێڵاو - به‌دیواره‌كه‌وه‌ هه‌ڵواسرابو، ورد بۆوه‌ و ئاهێكی قوڵی پڕ له‌خه‌می هه‌ڵكێشا و له‌سه‌ر ئه‌و پارچه‌ كاغه‌زه‌ی كه‌ له‌سه‌ر نیمكێته‌كه‌ پانی كردبۆوه‌ و خۆشی له‌سه‌ر زه‌ویه‌كه‌ چۆكی دادابون و به‌سه‌ریدا نوشتابۆه‌ ، ده‌ستیكرد به‌نوسین: (باپیره‌ی خۆشه‌ویستم كۆنستانتین ماكاریچ!
ئه‌م نامه‌یه‌ بۆ تۆ ده‌نوسم ، جه‌ژنی له‌دایك بونی مه‌سیحت پیرۆز بێت ، خودا هه‌مو هیوا و ئاره‌زوه‌كانت به‌دیبێنێ ، خۆ من نه‌باوكم هه‌یه‌ نه‌دایك!
تۆ هه‌مو كه‌سێكی منیت!
له‌ په‌نجه‌ره‌ تاریكه‌كه‌ - كه‌ بڵێسه‌ی ڕوناكایی مۆمه‌كه‌ به‌سه‌ریه‌وه‌ سه‌مای ده‌كرد - وردبۆوه‌ و له‌وده‌مه‌دا ، ڕوخسار و شێوه‌ی (كۆنستانتین ماكاریج) ی باپیری – كه‌شه‌وانه‌ ئێشكی له‌ ماڵی (ژیوارۆف) ده‌گرت - هێنایه‌ به‌رچاوی خۆی.
باپیری ڤانكا ، پیره‌مێردێكی شه‌ست و پێنج ساڵه‌ی كورته‌باڵا و ڕه‌قه‌ڵه‌ ، به‌ڵام له‌هه‌مان كاتدا گورج و به‌ڕاپه‌ر بو، چاوانی خومار  و هه‌میشه‌ ده‌م به‌خه‌نده‌ بو.
شه‌وانه‌ ، ئێشكی له‌ماڵی (ژیوارۆف) ده‌گرت و به‌ڕۆژه‌وه‌ش له‌ ئاشپه‌زخانه‌كه‌ ده‌نوست  ، یان سه‌ری ده‌خسته‌ سه‌ر كاره‌كه‌ره‌كان و ده‌یكرده‌ گاڵته‌ و پێكه‌نین.
دو دانه‌ سه‌گ ، كه‌یه‌كێكیان پیر بوو و نێوی (كاشتانكا) و ئه‌وه‌ی تریان كه‌ سه‌گێكی ڕه‌ش و درێژ بوو و هه‌ركاتێ مرۆڤ چاوی پێبكه‌وتایه‌ جانه‌وه‌ری (ڕاسۆ*) ی وه‌بیرده‌هاته‌وه‌ و به‌و هۆیه‌وه‌شه‌وه‌ نێویان لێنابو (ڤیۆن) ، هه‌میشه‌ به‌دوایه‌وه‌ بون.
ڤیۆن ، سه‌گێكی به‌وه‌فا و گوێڕایه‌ڵ بو ، له‌گه‌ڵ كه‌سانی نامۆ و غه‌ریبه‌شدا به‌هه‌مان ئه‌ندازه‌ی خۆمانه‌كان ، گوێ له‌مست بو.
هه‌ربۆیه‌ هیچ كه‌س نرخ و بایه‌خێكی ئه‌وتۆی بۆ دانه‌ده‌نا.
به‌ڵام له‌گه‌ڵ ئه‌وه‌شدا له‌توێی ئه‌و گوێڕایه‌ڵی و میهره‌بانیه‌یدا ، چه‌په‌ڵی و حه‌رامزاده‌ییه‌كی شاراوه‌ ، به‌دی ده‌كرا.
هیچ سه‌گێك به‌ئه‌ندازه‌ی وی نه‌یده‌توانی له‌ كات وساتی خۆیدا ، دزانه‌ هێرش به‌رێ و گاز له‌قاچ و قولی خه‌ڵك بگرێ ، یان شتێك له‌ گه‌نجینه‌ی ماڵێ بڕفێنێ ، یان مریشكی موژیكێك بدزێ.
، چه‌ند جارێك داركاریه‌كی باش كرابو ، هه‌فته‌ نه‌بو نه‌كه‌ونه‌ گیانی و تا نیوه‌ گیان ده‌بو تێڵا تڕێنی نه‌كه‌ن ، به‌ڵام دوباره‌ گیانی وه‌به‌ر ده‌هاته‌وه‌ و برینه‌كانی ساڕێژ ده‌بونه‌وه‌ و سه‌رله‌نوێ قیت ده‌بۆوه‌.
ڤانكا ، شێوه‌ و ڕوخساری باپیری هێنایه‌وه‌ به‌رچاوی خۆی:  له‌نزیك ده‌روازه‌ی باخچه‌كه‌ ڕاوه‌ستاوه‌ و به‌چاوانی خه‌واڵوه‌وه‌ ده‌ڕِوانێته‌ په‌نجه‌ره‌ سور و دره‌وشاوه‌كانی كلیسای گونده‌كه‌ ، چه‌كمه‌ لبادیه‌كانی ئاڵوگۆڕ ده‌كات  ،  سه‌رمایه‌تی و له‌گه‌ڵ كاره‌كه‌ره‌كاندا كه‌وتۆته‌ گاڵته‌ پێكه‌نین ، كه‌شێكی خۆشی خوڵقاندوه‌ و دارخه‌به‌ره‌كانی  به‌كه‌مه‌ریه‌وه‌ كردون و له‌سه‌رمان ده‌سته‌كانی لێك ده‌سوێ و پیره‌مێردانه‌ له‌قاقای پێكه‌نین ده‌دا و  جار جار كاره‌كه‌ره‌كه‌ و جار جاریش ژنی چێشت لێنه‌ره‌كه‌ ، ده‌اته‌ به‌ر تانه‌ و توانج و پیره‌مێردانه‌ له‌قاقای پێكه‌نین ده‌دات.
ئه‌مجا توتنه‌كه‌ی ده‌نێته‌ به‌رلوتی ژنه‌كان و ده‌ڵێ: تۆزێك بۆنی ئه‌م توتنه‌ بكه‌ن گه‌رم ده‌بنه‌وه‌.
ژنه‌كانیش بۆنی ده‌كه‌ن و ده‌كه‌ونه‌ پژمین.
باپیره‌ش شاگه‌شكه‌ ده‌بێ و له‌قاقای پێكه‌نین ده‌دات و هاوار ده‌كات: ورچ زا.
دواتر قتوی توتنه‌كه‌ی ده‌خاته‌ به‌رلوتی سه‌گه‌كان و كاشتانكا پژمین ده‌یگرێ و لمۆزی وه‌رده‌گێڕێ و به‌ڕه‌نجاویه‌وه‌ له‌باپیره‌ دورده‌كه‌وێته‌وه‌.
به‌ڵام ڤیۆن به‌هۆی به‌وه‌فاییه‌كه‌یه‌وه‌ به‌ر به‌پژمینی خۆی ده‌گرێ و ته‌نیا هه‌ندێك ده‌مولمۆزی ڕاده‌وه‌شێنی.
كه‌ش و هه‌وایه‌كی خۆشی هه‌یه‌ ، دونیا ساف و ئارام و سارده‌ ، شه‌وێكی تاریكه‌ و  دره‌خته‌كان به‌ به‌فر داپۆشراون ، سه‌رانسه‌ری سه‌ربانی خانوه‌كانی گونده‌كه‌ ، به‌فر دایپۆشیون و دوكه‌ڵ له‌ لوله‌ی سۆبه‌كانه‌وه‌ به‌باقه‌ دێنه‌ ده‌رێ و پێچ ده‌خۆن و به‌ره‌وه‌ ئاسمان هه‌ڵده‌كشێن.
ئاسمان ، یه‌ك پارچه‌ ئه‌ستێره‌یه‌ و به‌شادیه‌وه‌ ده‌تروسكێنه‌وه‌.
ڕێگای كاكێشان ، هێنده‌ ڕونه‌ ده‌ڵێی به‌ر له‌ جه‌ژنی كریسمس ، به‌به‌فر شوشتویانه‌ و وه‌بریسكه‌یان خستوه‌ ...
ڤانكا ، ئاهێكی هه‌ڵكێشا و سه‌ری قه‌ڵه‌مه‌كه‌ی له‌مه‌ره‌كه‌به‌كه‌ هه‌ڵكێشا و ده‌ستی كرده‌وه‌ به‌نوسین: (دوێنی لێیاندام ، خاوه‌ن كاره‌كه‌ به‌پرچ ڕایكێشامه‌ نێو حه‌وشه‌ و به‌ قامچیه‌كی چه‌رم هه‌مو له‌شی شین و مۆر كردمه‌وه‌ ، ته‌نیا تاوانم ئه‌وه‌ بو به‌ده‌م ڕاژه‌ندنی لانكی منداڵه‌ پیسه‌كه‌یانه‌وه‌ ، خه‌وم لێكه‌وتبو.
هه‌فته‌یه‌ك له‌مه‌وبه‌ریش ژنه‌كه‌ی پێی گوتم ماسی بۆ خاوێن بكه‌مه‌وه‌ و منیش نه‌مزانی و له‌كلكیه‌وه‌ ده‌ستم به‌ پاككردنه‌وه‌ی كرد ، ئیدی ئه‌وه‌بو ماسیه‌كه‌ی له‌ده‌ستم ده‌رهێنا و كێشای به‌سه‌رمدا.
شاگرده‌كانیش سه‌ر ده‌نێنه‌ سه‌رم و گاڵته‌م پێده‌كه‌ن.
ده‌منێرن ڤۆدكایان بۆ بكڕم و زۆرم لێده‌كه‌ن له‌ماڵی وه‌ستاكه‌مان خه‌یارشۆریان بۆ بدزم.
وه‌ستاكه‌شم ، به‌هه‌رچیه‌كی بكه‌وێته‌ به‌ر ده‌ستی ده‌ستم لێناپارێزێ و ده‌كه‌وێته‌ وێزه‌م.
نان و ژه‌مه‌كانیش ئه‌وه‌ هیچ!
به‌یانیان پارچه‌یه‌ك نان ، نیوه‌ڕۆیان شیربرنج ، دوا نیوه‌ڕۆیانیش پارچه‌یه‌ك نان ، باسی چای و ئاو گۆشتیش هه‌رمه‌كه‌!
ئه‌مه‌ ته‌نیا خواردنی خۆیانه‌ و خۆیان قوزه‌ڵه‌قورتی ده‌كه‌ن.
شه‌وانه‌ جێگام له‌داڵانه‌كه‌ بۆ ڕاده‌خه‌ن.
كاتێ منداڵه‌كه‌یان ده‌گری ، ده‌بێ بچمه‌ سه‌ری و لانكه‌كه‌ی ڕاژێنم.
خه‌وم هه‌ر نیه‌!
بابه‌گه‌وره‌ تو خودا به‌زه‌ییت پێمدا بێته‌وه‌ و بمبه‌ره‌وه‌ بۆ گونده‌كه‌ی خۆمان ، بمبه‌ره‌وه‌ بۆ ماڵ  ، ئیدی له‌توانامدا نه‌ماوه‌ ... قاچه‌كانت ماچ ده‌كه‌م!
تكاكارم له‌خودا ئاگادارت بێت ، لێره‌ ڕزگارمكه‌ ، ده‌نا چیتر له‌توانامدا نه‌ماوه‌ و ده‌مرم).
ڤانكا ، به‌ به‌ری ده‌سته‌ ڕه‌ش و چڵكنه‌كه‌ی  ، چاوه‌كانی پاك كردنه‌وه‌ و ئاهێكی هه‌ڵكێشا و به‌ده‌م هه‌نیسكی گریانه‌وه‌ ، درێژه‌ی به‌نوسیندا: ( توتنت بۆ ورد ده‌كه‌م ، نزات بۆ ده‌كه‌م ، ئه‌گه‌ر كارێكی خراپم كرد ، تاده‌توانی لێمده‌!
ئه‌گه‌ر پێشتوایه‌ له‌وێ كارێكم وه‌گیر ناكه‌وێ ، ده‌چمه‌ لای پێشكاره‌كه‌ و به‌خودا و به‌مه‌سیح سوێندی ده‌ده‌م تا پێڵاوه‌كانی بۆ بۆیاغ بكه‌م ، یان له‌بری (فیدكا) ده‌چمه‌ لای شوانه‌كان و  له‌  له‌وه‌ڕاندنی مه‌ڕه‌كاندا یارمه‌تیان ده‌ده‌م.
بابه‌گه‌وره‌ی خۆشه‌ویستم!
ئیدی من توانام نه‌ماوه‌ ... خه‌ریكه‌ ده‌مرم ... جاری وایه‌ ده‌ڵێم بڕۆم هه‌ڵێم و خۆم ڕزگاركه‌م و خۆم بگه‌یه‌نمه‌وه‌ گوند ، به‌ڵام پێڵاوم نیه‌ ، زۆر له‌و سه‌هۆڵبه‌ندان و به‌سته‌ڵه‌كه‌ش ده‌ترسێم ، هه‌ركاتێ گه‌وره‌ش بوم وه‌ڵامی ئه‌م چاكه‌یه‌ت ده‌ده‌مه‌وه‌ و به‌خێوت ده‌كه‌م و ناهێڵم كه‌س ئازارت پێبگه‌یه‌نێ.
دوای مردنیشت نزای به‌خێرت بۆ ده‌كه‌م ، وه‌ك ئه‌و نزایانه‌ی كه‌ بۆ پێڵاگێیای دایكم ده‌یانكه‌م.
ئه‌گه‌ر له‌باره‌ی مۆسكۆشه‌وه‌ ده‌پرسی ، مۆسكۆ زۆر گه‌وره‌یه‌ ، ته‌واوی خانو و باڵه‌خانه‌كانی ئاغایانه‌ن.
ئه‌سپێكی یه‌جگار زۆری لێیه‌ ، به‌ڵام مه‌ڕت به‌رچاو ناكه‌وێ.
سه‌گیشی زۆر لێن ، به‌ڵام بێ ئازارن و گاز له‌كه‌س ناگرن.
لێره‌ منداڵان له‌شه‌وی جه‌ژندا بۆ كۆكرنه‌وه‌ی پاره‌ به‌كۆڵاناندا ناگه‌ڕێن.
له‌نێو كلیساشدا غه‌ریبه‌كان بۆیان نیه‌ خۆیان تێكه‌ڵی گروپی ئاواز خوێنه‌كان بكه‌ن.
ڕۆژێكیان لێره‌ ، له‌پشتی شوشه‌ی دوكانێكه‌وه‌ جۆره‌ قولابێكی ماسی گرتنم بینی به‌ داره‌كه‌یه‌وه‌ ده‌یانفرۆشت كه‌ بۆ گرتنی هه‌مو جۆره‌ ماسیه‌ك ده‌شیا ، به‌هێز و قایم.
ته‌نانه‌ت قولابێكم بینی كه‌ ده‌كرا ماسی (ئه‌سبێلا) ی سێ مه‌نیی پێبگریت.
دوكانی واشی تێدایه‌ جۆره‌ها تفه‌نگی فرۆشتنی تێدا ده‌فرۆشرێ.
ته‌نانه‌ت  تفه‌نگی وه‌ك تفه‌نگه‌كانی ئاغای دێیه‌كه‌ی خۆشمانی لێیه‌.
كه‌ له‌وانه‌یه‌ نرخی هه‌ریه‌كێكیان سه‌د ڕۆبڵ بێت ... له‌دوكانی گۆشت فرۆشه‌كانیشدا هه‌رچی گۆشتێكی تۆ ده‌ته‌وێ لێیه‌تی ، له‌گۆشتی كه‌ڵه‌شێری قه‌ره‌جه‌ گه‌ڕۆكه‌كانه‌وه‌ بگره‌ تا گۆشتی سوێسكه‌ و كه‌روێشك ، به‌ڵام گۆشت فرۆشه‌كان شوێنی ڕاوكردنیان به‌كه‌س ناڵێن ... بابه‌گه‌وره‌ی خۆشه‌ویست ، كاتێ دره‌ختی جه‌ژن له‌ماڵی ئاغا ده‌ڕازێننه‌وه‌ ، بیرت نه‌چێ گوێزێكی زێڕین له‌دره‌خته‌كه‌ بكه‌ره‌وه‌ و له‌ سندوقه‌ سه‌وزه‌كه‌ی خۆَتدا بۆم بشاره‌وه‌.
به‌خانمه‌ بچكۆله‌ (ئۆلگا ئیگناتیۆڤنا) بڵی كه‌ ئه‌و گوێزه‌ت بۆ منه‌).
ڤانكا ، ئاهێكی خه‌مناكی هه‌ڵكێشا و جارێكی تر چاوی بڕیه‌ په‌نجه‌ره‌كه‌ و بیری كه‌وته‌وه‌ كه‌ هه‌مو جارێ باپیری بۆ هێنانی دره‌ختی كریسمس ده‌چوه‌ نێو جه‌نگه‌ڵ و ئه‌ویشی له‌گه‌ڵ خۆیدا ده‌برد.
چ ڕۆژگارێكی خۆش بو!
هه‌م ده‌نگی باپیره‌ ده‌بیسترا و هه‌م به‌فر له‌ژێر پێیدا ده‌كه‌وتنه‌ قرچه‌قرچ ، هه‌م ڤانكاش له‌خۆشیان هاواری ده‌كرد.
باپیره‌ به‌رله‌وه‌ی دار كاژێك بۆ دره‌ختی كریسمس ببڕێته‌وه‌ ، قه‌نه‌یه‌كی ساز ده‌كرد ، ماوه‌یه‌ك بۆنی به‌توتنه‌كه‌وه‌ ده‌كرد و پێكه‌نینی به‌ ڤانكا  ده‌هات – كه‌ له‌سه‌رمان دانه‌چۆقه‌ی پێكه‌وتبو.
كاژه‌ تازه‌ هه‌ڵچوه‌ به‌به‌فر داپۆشراوه‌كان ، چاوه‌ڕوانبون ئاخۆ له‌ونێوه‌دا كامه‌یان به‌زه‌ویدا ده‌درێ و ده‌بڕدرێته‌وه‌.
له‌ناكاو كه‌روێشكێك له‌په‌نایه‌كه‌وه‌ له‌نێو ئه‌و به‌فره‌دا ده‌رده‌په‌ڕی و ... بابه‌گه‌وره‌ش ده‌یكرده‌ هاتوهاوار به‌دوایدا: بیگره‌ ... بیگره‌ ... ئه‌ی شه‌یتانی كلك بڕاو!
دواتر داركاژه‌ بڕاوه‌كه‌ی به‌ڕاكێش ڕاكێش ده‌هێنایه‌وه‌ ماڵی ئاغا و دواتر ده‌كه‌وتنه‌ ڕازاندنه‌وه‌ی.
ئۆلگا ئیگناتیۆڤناش - بونه‌وه‌رێك كه‌ ڤانكا له‌هه‌موان زیاتر هۆگری ببو -  له‌هه‌موان زیاتر به‌ جوانكردنی دره‌خته‌كه‌وه‌ ماندو ده‌بو.
ئه‌و كاته‌ی كه‌ هێشتا دایكی ڤانكا نه‌مردبو و له‌ماڵی ئاغادا كاره‌كه‌ری ده‌كرد ، ئۆلگا هه‌میشه‌ ئاونه‌باتی ده‌دایه‌ و هه‌ر له‌و سه‌روبه‌نده‌شدا بو له‌به‌ر بێكاری ، فێری نوسین و خوێندنه‌وه‌ و ژماردن هه‌تا سه‌د و ته‌نانه‌ت فێری سه‌مای كادریشی كرد.
ئیدی ئه‌وه‌بو دوای مردنی دایكی ، ڤانكایان بۆ ژوری خزمه‌تكاره‌كان ، بۆ لای باپیری ڕه‌وانه‌ كرد و دواتریش له‌وێوه‌ ڕه‌وانه‌ی لای ئه‌لیاخینی سه‌ڕافیان كرد له‌ مۆسكۆ ... 
ڤانكا ، ده‌ستی به‌نوسین كرده‌وه‌: (  باپیره‌ی خۆشه‌ویست !
توخوا وه‌ره‌ بۆ ئێره‌ و ڕزگارمكه‌!
تۆ پیرۆزیی مه‌سیح وه‌ره‌ و ڕزگارمكه‌!
به‌زه‌ییه‌كت به‌منی هه‌تیوی كه‌ساسی به‌دبه‌ختدا بێته‌وه‌ ، ڕۆژ نیه‌ داركاریم نه‌كه‌ن!
خه‌ریكه‌ له‌برسان داده‌هه‌زێم!
ئه‌وه‌نده‌ دڵم پڕه‌ له‌باسكردن نایه‌ت ، به‌رده‌وام ده‌گریم!
له‌م ڕۆژانه‌دا وه‌ستاكه‌م قالبێكی پێڵاوی كێشا به‌سه‌رمدا ، كه‌وتمه‌ سه‌ر زه‌وی ، ئاگام له‌خۆم بڕا ،  به‌زۆر چاوی خۆمم كرده‌وه‌.
ژیانم زۆر ناخۆشه‌،  ژیانی سه‌گ زۆر له‌ژیانی من خۆشتره‌ ... سڵاوم بگه‌یه‌نه‌ به‌ (ئێلینا) و (یۆگۆركا) ی یه‌كچاو و گالیسكه‌ڕانه‌كه‌.
مه‌هێڵه‌ كه‌س ده‌سكاری ئۆكۆردیۆنه‌كه‌م بكات.
نه‌وه‌ی خۆت /  ئیڤان ژۆكۆڤ.
توخودا زوتر  وه‌ره‌ و ڕزگارمكه‌).
ڤانكا ، دوای ئه‌وه‌ی نامه‌كه‌ی نوسی ، قه‌دی كرد و نوشتاندیه‌وه‌ و كردیه‌ ناو ئه‌و زه‌رفه‌ی كه‌ ڕۆژی پێشتر به‌كۆبیكێك كڕیبوی ... دوای كه‌مێك بیركردنه‌وه‌ ، سه‌ری قه‌ڵه‌كه‌ی ته‌ڕ كرد و  ناونیشانه‌كه‌ی له‌سه‌ر نوسی: بگاته‌ خزمه‌تی بابه‌گه‌وره‌م له‌گوند ... دوای ئه‌وه‌ی هه‌ندێك سه‌ری خوراند و هه‌ندێك بیری كرده‌وه‌ ، لێی زیاد كرد: كۆنستانتین ماكاریج.
دواتر كڵاوه‌كه‌ی كرده‌ سه‌ری و بێ ئه‌وه‌ی باڵتۆكه‌ی له‌به‌ركات ، به‌كراسێكه‌وه‌ ، تا لای نزیكترین سندوقی پۆسته‌ ڕایكرد ...
شه‌وی ڕابردو ، پرسیاری له‌ شاگرده‌كانی قه‌سابه‌كه‌ی سه‌ری كۆڵانه‌كه‌ كردبو و ئه‌وانیش وه‌ڵامیان دابۆوه‌ و گوتبویان ده‌بێ نامه‌ بخرێته‌ سندوقی پۆسته‌وه‌ و پاشان چه‌ند ته‌ته‌رێك  سندوقه‌كان ده‌كه‌نه‌وه‌ و به‌سواری (ترۆیكا*) ی زه‌نگوڵه‌داره‌وه‌  ، ئه‌گه‌ر تا ئه‌وسه‌ری دونیاش بێت ، نامه‌كه‌ ده‌به‌ن و ده‌یگه‌یننه‌ ده‌ستی ئه‌و كه‌سه‌ی كه‌ بۆی ڕه‌وانه‌كراوه‌.
ڤانكا ، به‌ره‌و یه‌كه‌مین سندوقی پۆسته‌ ڕایكرد و نامه‌ به‌نرخ و خۆشه‌ویسته‌كه‌ی له‌درزی سندوقه‌كه‌وه‌ ئاودیو كرد ...
له‌خه‌ونیدا: بابه‌ گه‌وره‌ له‌سه‌ر كوانویه‌كی به‌خشتی سور دروستكراو ، دانیشتبوو و قاچه‌ ڕوته‌كانی شۆڕ كردبونه‌وه‌ و نامه‌كه‌ی ئه‌وی بۆ كاره‌كه‌ره‌كان ده‌خوێنده‌وه‌ ... ڤیۆنیش  به‌ته‌نیشت كوانوه‌كه‌دا ده‌هات و ده‌چو و كلكی ده‌له‌قاند... 
 (دار خه‌به‌ر*) دارێكه‌ له‌شێوه‌ی كه‌وچك ، پاسه‌وان و ئیشكچیه‌كان ، جار جار شه‌وانه‌ ده‌نگه‌ ده‌نگێكی پێ دروست ده‌كه‌ن.
