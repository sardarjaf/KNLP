لەئێستادا کە یەکێتی بەتەواوەتی بەسەر دوو عەمودی حزبی جیاوازدا دابەشبووە، جارێکی تریش پرسی جیابوونەوە لە یەکێتی و پرسی ئەلتەرناتیڤی یەکێتی، بووەتەوە بە پرسی رۆژەڤ.
پرسیارە جەوهەرییەکە لێرەدا ئەوەیە؛ ئایا بەڕاستی هیچ کام لە دوو عەمودەکانی ناو یەکێتی توانای دەستەبەرکردنی ئەلتەرناتیڤمان بۆ ئەو هێزە پێیە؟ یان ئامانج لە جیابوونەوە و بەیەکەوە هەڵنەکردنی ئێستامان؛ دواجار بۆ بەیەکەوە هەڵکردن و تێکەڵبونەوەیە لەئایندەدا؟ هەر وەکو ئەوەی لە مێژوودا، سۆسیالست و ئاڵای شۆڕش کردیان و لەئێستاشدا بۆ بزووتنەوەی گۆڕان بووە بە خولیا و ستراتیژ!
لەم نێوەندەدا بەرپرسیارێتی مێژوویی لەئەستۆی هێرۆخان و جێگرانی سکرتێری گشییە، بەپلەی یەک بەدوای یەکدا، چونکە گرنگە بزانن، ئەوەی لە واقعی گەمەی نێوانماندا، لەدەستی یەکێتی دەکەوێتە خوارەوە، گەورەترە لەوەی ئێستا لەپێناو بەدەستهێنانیا، یەکێتیمان بەسەر دوو عەمودی لەیەکتری جیاوازی شکڵیدا، دابەشکردوە.
قاعیدەی یەکێتی لەوە تێناگات، کاتێک هەمووان لەیەقینان؛ کە بەدیلی یەکێتی هەر یەکێتی خۆیەتی، ئەدی بۆچی سازان ناکەین و رێ لە دابەشکردن و لێکترازانێکی حەتمی تر ناگرین؟ ئاخر خۆ ئەوەی لەپێناویدا بەدوو باڵ و بەدوو عەمودی جیاواز لەگەڵ یەکتریدا دەجەنگین و نایدەن بەیەکتری، زۆر کەمترە لەوەی هەموومان لەسەرئەنجامی رکابەریەکی رەش و لەسەر سینی غەفڵەتێکی ئاڵتونیدا دەیدەن بە رکابەرەکانمان!
