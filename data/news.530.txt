وتەبێژی‌ وەزارەتی‌ دەرەوەی‌ ئەمەریكا ڕایدەگەیەنێت بەرگریكردن لە كۆبانی‌، بەهێزەو داعش ناتوانێت ئەو شارە كۆنتڕۆڵی‌ بكاتەوە، جەختیش دەكاتەوە كە هاماهەنگیی‌‌و پەیوەندیی‌ نێوان یەپەگەو هاوپەیمانان بەباشیی‌ ڕێكخراوە.
جۆن كێربی‌ وتەبێژی‌ وەزارەتی‌ دەرەوەی‌ ئەمەریكا لە كۆنگرەیەكی‌ ڕۆژنامەوانیدا لە واشنتۆن، لەبارەی هێرشەكەی ئەم دواییەی داعش بۆ سەر كۆبانێ رایگەیاند هەوڵەكانی‌ داعش بۆ كۆنترۆڵكردنەوەی‌ ئەو شارە كە پێشتر شكستی‌ تێدا هێناوە، مایەی‌ سەرسوڕمان نییە.
لەبارەی‌ هاوكارییەكانی‌ ئەمەریكا بۆ شەڕڤانانی‌ یەپەگە، جۆن كێربی‌ ڕایگەیاند لە نزیكەوە چاودێریی‌ بارودۆخەكە دەكەن‌و دوێنێش فڕۆكەكانی‌ هاوپەیمانان، بە هێرشی‌ ئاسمانیی‌ هاوكاریی‌ شەڕڤانانیان لە كۆبانی‌ كردووە.
وتیشی سەركەوتنەكانی‌ كۆبانی‌‌و كۆنتڕۆڵكردنی‌ گرێ‌ سپی‌ لەلایەن شەڕڤانان‌و بە هاوكاریی‌ فڕۆكەكانی‌ هاوپەیمانان، دەری‌ دەخەن، هاماهەنگیی‌‌و پەیوەندیی‌ نێوان یەپەگەو هاوپەیمانان بەباشیی‌ ڕێكخراوە.
