قائیمقامی قەزای کۆیە ڕایدەگەیەنێت، ئەو لەپێنجشەممەی ڕابردوەوە پۆستەکەی جێھشتوەو بڕیاریداوە نەگەڕێتەوە، دەشڵێت:"ڕۆژی یەکشەممە لەنوسراوێکدا سەرجەم وردەکارییەکانی ھۆکاری وازھێنانەکەمء جێھێشتنی پۆستی قائیمقام ئاشکرادەکەم"، ڕەتیشیدەکاتەوە، "ھیچ فشارێکی سیاسیء حزبیی لەسەر بوبێت".
(چاپوک عومەر) قائیمقامی کۆیە لەلێدوانێکدا بۆ SNN جەختی لەوەکردەوە، "بەپێویستی دەزانم ڕونکردنەوەیەکی کورت بدەم کەمن پۆستەکەم جێھێشتوە لەبەر شەڕی بەردەوامم لەگەڵ ئەو باندی مافیایەی کەبەردەوام شەڕی ڕێگرتنی زێدەڕۆیم لەگەڵ کردون".
قائیمقامی کۆیە ئەوەشی ڕونکردەوە، "وازھێنانەکەم ھیچ پەیوەندییەکی بەبەرپرسانی حزبیەوە نییە، بەڵکو لەبەر شەڕی مافیاکانی زەویء زارە، ڕۆژی یەکشەممەش نوسراوێک بڵاودەکەمەوە، تێیدا وردەکاریی جێھێشتنی پۆستەکەم ئاشکرادەکەم".
قائیمقامی کۆیە ماوەی شەش ساڵە لەو پۆستەدایەو تائێستاش چەندینجار وەکو خۆی دەڵێت داوایکردوە، لەو پۆستە نەمێنێتء نامەی دەستلەکارکێشانەوەی پێشکەشکردوە، بەڵام قبوڵنەکراوە.
