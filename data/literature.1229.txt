به‌هۆی ئه‌و پێداگریه‌ سه‌خته‌ی كه‌ بۆ زه‌ماوه‌ند كردنێكی یاساییانه‌ هه‌مه‌ ، وه‌ به‌ سه‌رنجدان له‌وه‌ی كه‌ زه‌ماوه‌ندكردن به‌بێ به‌شداری ڕه‌گه‌زی مێیینه‌ كارێكی مه‌حاڵه‌ ، له‌خۆبوردوانه‌ و به‌وپه‌ڕی شانازی و شادمانی و هه‌ستكردن به‌ ڕه‌زامه‌ندیی ته‌واوه‌ داوا له‌ سه‌رجه‌م بێوه‌ژنان و كچان ده‌كه‌م بفه‌رموون ڕه‌چاوی ئه‌م خاڵانه‌ی خواره‌وه‌ بكه‌ن:
- سه‌ره‌تا له‌به‌ر ئه‌وه‌ی من پیاوم ، ئه‌م بابه‌ته‌ بۆ خانمان گرینگی خۆی هه‌یه‌.
باڵام دو ئارشین و هه‌شت ڤیرشۆك (176 ) سانتی مه‌تره‌.
گه‌نجم.
هێشتا بۆ سه‌رده‌می پیری زۆرم ماوه‌.
دروست به‌ ئه‌ندازه‌ی نێوان باڕۆكه‌ له‌ جه‌ژنی پتروس.
له‌ ڕه‌گ و ره‌چه‌ڵه‌كێكی باشم.
جوان نیم به‌ڵام هێنده‌ش ناشیرن و دزێو نیم.
به‌ڵگه‌م بۆ ئه‌وه‌ی كه‌ ناشیرن نیم ئه‌وه‌یه‌ كه‌ زۆر جاران له‌ تاریكایی ئه‌نگوسته‌چاودا منیان به‌ كه‌سانی زۆر جوان لێ گۆڕاوه‌.
ڕه‌نگی چاوه‌كانم له‌ نێوان شین و قاوه‌یی دایه‌.
سه‌ر گۆناكانم ( به‌داخه‌وه‌ ) چاڵیان تێ ناكه‌وێ.
دو دانه‌ له‌ ددانه‌ شاش و واشه‌كانم ڕزیون.
له‌ به‌خێرهێنانی میوانان و هه‌واڵپرسیی دا لێزان نیم به‌ڵام ڕێگاش به‌ هیچ داماو و زه‌بونێك ناده‌م شكی له‌ پته‌وی و به‌هێزی ماسولكه‌كانم هه‌بێ.
ژماره‌ی ده‌سته‌وانه‌كانم حه‌وت و سێ له‌سه‌ر چواره‌.
جگه‌ له‌ دایك و باوكێكی هه‌ژار به‌ڵام خانه‌دان ، هیچ شتێكی ترم نیه‌.
به‌ڵام ئاینده‌م ڕوون و دره‌وشاوه‌یه‌.
لایه‌نگرێكی سه‌رسه‌ختی نازدارانم به‌گشتی و خزمه‌تكارانیش تاكوته‌را.
باوه‌ڕم به‌ هه‌موو شتێك هه‌یه‌.
گونجانم له‌ گه‌ڵ مقوله‌ ی ئه‌ده‌بیات دا به‌ ئه‌ندازه‌یه‌كه‌ كه‌ له‌ خوێندنه‌وه‌ی ستونی سنوقی پۆسته‌ی گۆڤاری ( ستركازا ) به‌ده‌گمه‌ن گریان ده‌مگرێ.
به‌نیازم له‌ ئاینده‌دا ڕۆمانێك كه‌ پاڵه‌وانه‌كه‌ی ( ژنێكی جوانی گوناهكار و لامل ) و هاوسه‌ری ژیانی جه‌نابم ، ده‌بێ ، بنوسم.
له‌ شه‌و و ڕۆژێكدا دوانزه‌ ده‌مژمێر ده‌نوم.
زۆر خۆرم.
ته‌نیا له‌گه‌ڵ هاوه‌ڵان دا ده‌خۆمه‌وه‌.
ئاشنایه‌لی باشم هه‌ن ، دوانیان نوسه‌ر و یه‌كیان شاعیر و یه‌كیشیان مفته‌خۆره‌.
كه‌ له‌ ڕێگه‌ی ڕوپه‌ڕه‌كانی ڕۆژنامه‌ شه‌ریفه‌كه‌ی ( ڕیڤسكایا گازیتا ) وه‌ سه‌رگه‌رمی فێركردن و باشتر كردنی به‌نی ئاده‌من.
ئه‌و شاعیرانه‌ی خۆشمده‌وێن بریتین له‌ پۆشكاربۆف و هه‌ندێك جاریش خۆم.
عاشقی پیشه‌كه‌مم به‌ڵام به‌خیل نیم.
ده‌مه‌وێ به‌ پێی مه‌رجه‌كانی خۆم و خوازیارانم زه‌ماوه‌ند بكه‌م.
- كچ بێ یان بێوه‌ژن ( ئیدی كامیان گونجاوتر بێ ) ده‌بێ ته‌مه‌نی له‌ پانزه‌ ساڵ به‌سه‌ره‌ و له‌ سی ساڵ زیاتر نه‌بێ.
كاسۆلیك نه‌بێ.
واتا دڵنیابێت و سور بزانێ له‌م دنیایه‌دا مرۆڤی بێبه‌ری له‌ گوناه ، بونی نیه‌.
یه‌هودی قبوڵ ناكرێ.
كچانی یه‌هودی هه‌میشه‌ له‌ پیاو ده‌پرسن: ( بۆچی ئه‌م دێڕه‌ له‌ ناوه‌ڕاست ده‌نوسی؟).
(بۆچی ناچی له‌لای باوكم فێری شێوازی پاره‌ په‌یدا كردن بیت؟).
ئه‌م چه‌شنه‌ قسانه‌ به‌ هیچ جۆرێك له‌گه‌ڵ سروشتی مندا نایه‌نه‌وه‌.
پرچ زه‌رد و چاوشین بێ.
ئه‌گه‌ر كرا ( برۆ ڕه‌ش بێ ).
نه‌ ڕه‌نگ لێ بڕاو و نه‌ سوره‌ش بێ.
نه‌ قه‌ڵه‌و بێ نه‌ لاواز.
نه‌ زۆر باڵابه‌رز و نه‌ كورته‌بنه‌.
له‌به‌ردڵان بێ و ڕه‌زاقورس نه‌بێ.
سه‌ری هه‌ڵنه‌قاچیبێ.
هه‌ڵه‌وه‌ڕ نه‌بێ و به‌رده‌وامیش له‌ كونجی ماڵ دانه‌نیشێ.
وه‌ هه‌روه‌ها خه‌تیشی خۆشبێ چونكه‌ زۆر پێویستیم به‌ كه‌سێكی لێهاتوه‌ بۆ له‌به‌ر نوسینه‌وه‌ ، ئه‌ڵبه‌ته‌ ئه‌ویش هێنده‌ زۆر نیه‌.
ده‌بێ ئاشنایه‌تی له‌گه‌ڵ ئه‌و گۆڤارانه‌دا هه‌بێ كه‌ من هاوكاریانم و ئامانجی ئه‌وان بكاته‌ سه‌رمه‌شقی ژیانی خۆی.
گۆڤاره‌كانی وه‌ك ( شادمانی ) و ( تازه‌گه‌لی ڕۆژ ) و ( نا نا ) نه‌خوێنێته‌وه‌ و خوێندنه‌وه‌ی سه‌ر وتاره‌كانی ( نامه‌كانی مۆسكۆ ) كاریگه‌ری له‌سه‌ر دانه‌نێ و له‌ خوێندنه‌وه‌ی سه‌روتاره‌كانی ( كه‌نار ) یش بێزوو نه‌كا و  سست و بێ توانا نه‌بێ.
ده‌بێ بتوانێ گۆرانی بڵێ ، سه‌ما بكا ، بنوسێ ، بكوڵێنێ ، ببرژێنێ ، زمان شیرن بێ ، كێك و كولیچان دروست بكا ، ( به‌ڵام گوێچكه‌ ڕانه‌كێشێ ) ، قه‌رز بكا بۆ پیاوه‌ خۆشه‌ویسته‌كه‌ی ، به‌ گوێره‌ی توانا جوانپۆش بێ ، له‌ هه‌موو لایه‌نه‌كانه‌وه‌ گوێڕایه‌ڵ بێ.
نابێ له‌شی خۆی بخورێنێ ، بیكاته‌ جیڕوهۆڕ ، بزیقێنێ ، هاوار بكا ، گاز بگرێ ، ددانه‌كانی نیشان بدا ، ده‌فروئامانان بشكێنێ ، نابێ خۆی له‌ دۆستان پێ گه‌وره‌تر بێ و فیزیان به‌سه‌ردا لێدا.
تێبگا له‌وه‌ی كه‌ قۆچ شایسته‌ و شایانی مرۆڤ نیه‌ و تا كورتتر بێت باشتره‌ و بۆ كه‌سێك كه‌ بۆ وه‌ده‌سهێنانی ئه‌م وجوهاتانه‌ خۆی ده‌خاته‌ ژێر بارێكی ئاواوه‌ ، مه‌ترسییه‌كه‌ی كه‌متره‌.
نابێ ناوی ( ماترینا ) یان ( كۆلینا ) یان ( ئاڤدۆتیا ) و ناوه‌لی له‌م بابه‌ته‌ بێ.
وا باشتره‌ ناوێكی خانه‌دانانه‌ی له‌ چه‌شنی ( ڤیلیا ) ، ( لینۆچكا ) ، ( ماروسكا ) ، ( كاتیا ) و ( لیپا ) و ئه‌مانه‌ی هه‌بێ.
