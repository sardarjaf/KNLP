دەبێت خێرا بم و ئەم خوێنە بە ئاوێکی روون پاک بکەمەوە، بەر لەوەی منداڵەکان بگەرێنەوە دەبێت ئەم خوێنە بشۆم و ئەم ئەرزە پاک بکەمەوە، سەیری کاتژمێرەکە دەکەم ١١ ی نیوەرۆیە ، خواردنەکە لەسەر ئاگر دەکۆڵی .
منداڵەکان هێشتا نەگەراونەتەوە، بۆ کاتژمێر ١٢ دەبێت ماڵەکە پاک بێت ئەم خوێنەش بسرم.
خواردنەکەش ئامادەبێت.
دەستم بەرز دەکەمەوە هەست لەدەستەکانمدا نەماوە.
بۆ ناتوانم دەستەکانم بجوڵێنم؟.
سەیری تەباخەکە دەکەم.
کاتی ئەوە هاتوە خواردنەکە دابگرم.
بۆ قاچەکانم ناجوڵێن و ناتوانم هەلبستم؟!
دەبێ ئەم خوێنە بسرم  کەلە نزیکمەوە دونیای داگرتوە.
بەر لەوەی منداڵەکان بگەرێنەوە دەبێت بیسرم.
خەندە لە خوێن دەترسێت.
ئەو رۆژەی باپیرەی سەری مریشکەکەی بری لە باخەکەدا چاوەکانی داخستن و رای کرد بۆ لای من، زانیم لە خوێن دەترسێ .
منداڵەکانی مرۆڤ لە خوێن دەترسن.
رامانیش هەمیشە لە خوێن ترساوە، ئەو خەریکە لە تەلەڤزیۆنیش دەترسێ هێندە سەری براوو خوێنی تیادا بینیوە.
کاتژمێر لە ١١ لای داوە، ئێستا منداڵەکان دەگەرێنەوە.
خەندە حەزی لە وانەی هونەرە.
وێنەکەی هەفتەی رابردوو، کە بۆی  کێشابووم،  بەدیوارەکە هەڵواسراوە.
لە وێنەکەدا رۆژێکی کێشاوە لەگەڵ پەلکەزێرینە.
من و ئەو دەستی یەکمان گرتوەو لەناو باخەکەدا رادەکەین و باوکی لەدوورەوە بەرەو لای ئێمەو دێت وچەپکێ گوڵمان بۆ دێنێت.
رامان خەریکی یارییە.
وەرز بەهارە،  ئێمە لەسەیرانێکی دوای نەورۆز لەژێر دارێکدا یاری دەکەین، هەموومان یاری دەکەین.
ئەمە دووەم وێنەیەتی کە بەتەنیشت وێنەکەی ترهەڵواسراوەو لە نەورۆزی ئەمساڵ پێشکەشی کردم.
لەسەر وێنەکە بە پیتە ساواکانی کە تازە ئاشنایەتی لەگەڵیانداو پەیدا کردوە، نووسیویەتی، پێشکەشە بەدایکم .
بیرم هاتەوە دەبێت ئەم خوێنە بسرم و ئەم ناوە پاک بکەمەوە.
حوسێن دەبینم لە دوورەوە سەری لە ناودەستەکانیدا گرتوە.
نازانم دەگری یان دانیشتوە یان داماوە یان تاساوە.
ئەوە چی روویداوە؟ حوسێن هیچ شتێک ناکات.
ئەم ناوە ‌غەرقی خوێن بوە.
دەزانێ ئێستا لەناکاو منداڵەکان دەگەرێنەوە.
خۆ ئەو دەزانێ خەندە لە خوێن دەترسێ .
ئەورۆژە تووڕە بوو لە باوکی، کە مریشکەکەی بەبەرچاوی خەندەوە سەر بری و گوتی: منداڵەکانم مەترسێنە.
سەیرە حوسێن ناناسمەوە .
بەدەستی سەرو دەم و چاوی داپۆشیوەو دەگری.
یان تاساوە!
من بانگی دەکەم.
ئەو یان گوێی لەمن نابێت یان من دەنگم دەرناچێت؟!
خوایە ئەوە خەون بێت.خوایە خەون بێت.
بەیانی زوو کە هەڵستام لە خەو، دەچم ئاوی حەمامەکە دەکەمەوەو ئەم خەونە بە دەنگی بەرز دەگێرمەوە.
پوورە حەلیمە هەروا دەکات.
دەڵێ هەموو ئافاتێکی ئەم جۆرە خەونانە لەگەڵ ئاوی رەوان دەرۆن.
دەنگم دەرنا چێ .حوسێن گوێی لێم نابێت.
خوایە خەون بێت، خوایە خەون یان راستییە؟
حوسێن خواردنەکە داگرە لەسەر ئاگر، کوڵاوە، خەریکە دەسووتێت.
یارمەتیم بدە، تکات لێدەکەم، با ئەم ناوە پاک بکەینەوە، ئێستا منداڵەکان دەگەرێنەوە.
حوسێن بۆ دەگری؟ تاساوی؟ چی روویداوە ؟   حوسێن یەکێک لەدەرگا دەدات بزانە کێێە؟حوسێن  بۆ دەگری؟
حوسێن بەدەستەکانی دەم و چاوی داپۆشیوەو پێدەچێ خەمبار بێت یان دەگری؟!
نازانم ئەوە چی روویداوە.
هەموو شتێک نامۆیە.
چاوم دەکەوێتە سەر ئەڵقەکەی دەستم، رۆژی هاوسەرگیریمانم بیر دەکەوێتەوە، کە حوسێن گوتی: بووک دەبێت گران و سەنگین بێت.
شەرمن بێت.
راست دەکات بووک دەبێت وابێت، منیش دوای قسەکەی ئەو تا کۆتایی ئاهەنگەکە بەبێ دەنگی لە شوێنەکەی خۆم سەیری ئەرزەکەی بەر دەمم دەکرد، تا گرانترو سەنگینتر دەربکەوم.
تا بەدڵی حوسێن بم.
تا حوسێن سەربەرز بێت لە ناو خەڵک، لای دایک و باوکی لای خێزانەکەی، تا بڵێن ژنەکەی جێگای شانازی هەموو لایەکە.
ژنەکەی رووسوورە.
لەگەڵ ئەوەشدا دایک و باوکی هەر رازی نەبوون لە حوسێن.
حوسێن جلەکانی ژنەکەتمان بەدڵ نییە.
حوسێن باران سەری باش داناپۆشێت.
حوسێن پیاو بەو ژنەکەت ئاقڵ بکە.
بەس سەردانی دەستەخوشکانی بکات.
ئاخر ژنێکی خاوەن دوومنداڵ بۆ هێندە لەماڵ دەربچێت.
حوسێن ئاقل بە و پیاوبە .
ئەمە دوارستەی باوکی بوو کە هەموو جارێ بەم رستەیە کۆتایی پێدەهێنا.
منیش گوێ بیستی گفتوگۆکانیان دەبووم، وەک ئەوەی بە ئەنقەست بەدەنگی بەرز ئەنجامی بدەن، تا من لە هەرکوێیەک بم گوێم لێبێت.
ئەگەر گوێشم لینەبوایە یەکێک  پێیرادەگەیاندم.
تەنانەت دوێنێ کێشەکە پەرەی سەندوو بەبەرچاوی منەوە گتوگۆکەیان ئەنجامداو.
ئەمجارە دایکی کۆتایی پێهێناو بە حوسێنی گوت، ئەگەر پیاوبیت دەیکوژیت!
من نەبم کوژرابم و حوسێن منی کوشتبێ؟!
نا باوەرناکەم خۆ حوسێن ناتوانێ سەری مریشکێک ببرێت.
خوایە خەون بێت.
خوایە خەون بێت.
یان راستییە؟
حوسێن  هەردانیشتوە، کاتژمێر لە یانزەو نیو لای داوە.
منیش خەریکە بیناییم لە دەست دەدەم  و بەس رەنگی سوور دەبینم.
منداڵەکان دەگەرێنەوەو ئەم ناوە هەر خوێناوییە.
خواردنەکە خەریکە دەسووتێ.
حوسێنیش هەر بێدەنگەو بوەتە بەبەرد.
بەراستی بوەتە بەرد.
حوسێن خواردنەکە سووتا، ئێستا منداڵەکان دەگەرێنەوە.
خەندە لە خوێن دەترسێ رامان لە کوشتن.
تۆش بوویت بەبەردو ناجوڵێیت!
لەناکاو لەدەرگا دەدرێت.
حوسێن یەکێک لە دەرگا دەدات.
بزانە منداڵەکانن گەراونەتەوە؟ ئەوە چی روویداوە؟  گوێم لە دەنگی هاوار هاواری خەڵکە.
ئەم ناوە ورووژاوە، حوسێن لە شوێنی خۆیدا نەماوە.
نایبینم ون بوە خەڵک رژاونەتە ئەم ناوە.
دەم و چاوی سەیر دەبینم، هەموویان بە پرسیارەوە سەیرم دەکەن، سەریان چەمەماندۆتەوە بەرەو خوارەوە، سەیری خوارەوە دەکەن و من لە خوارەەوە دەم و چاوەکان دەبینم.
هەندێکیان دەناسمەوەو هەندێکیشیان ناناسم.
گریانی خەندە دێتە گوێم.
داااییییە گیاااان.
رامان دەبینم رەنگی زەرد بوەو چاوەکانی لە چاوی مردوویەکی زیندوو دەچن.
فریا نەکەوتم ئەم ناوە پاک بکەمەوە.
فریا نەکەوتم خوێنەکە بشۆم.
منداڵەکان گەرانەوە.
حوسێنیش لێرە نەماوە ، تا منداڵەکان ژیرکاتەوە.
خوایە خەون بێت خوایە خەون بێت.
یان راستیە؟
خەندە بەدەستە بچووکەکانی بە نەرمی ئەیکێشی بە سینەم و بە گریانەوە دەڵێ:  دایە هەڵستە.
دایە بۆ هەڵناستی دایە گیان چاوەکانت بکەرەوە.
ئەم خوێنە چییە ؟ دایە لە خوێن دەترسم هەڵستە.
دایە گیان دەترسم .
دایە دەترسم لە خوێن.
رامان وەک مردوو، دەم و چاوی زەردو بێخوێن لەدوورەوە سەیرم دەکات.
چەند جارێک دەرشێتەوەو لە هۆش خۆی دەچێت.
ژنێک رامان هەڵدەگرێت و دەیباتە دەرەوە ، ژنێکی تر دەستی خەندە دەگرێت و فرمێسکەکانی دەسرێ.
خەندە هاوار دەکات ودەگری.
هەوڵ دەدات دەستەکانی ژنەکە، کە وەک پەتێک ئالاونەتە گیانی ، لەخۆیدا بپچرێنێ و بگەرێتەوە لای من.
کە دڵنیا دەبێتت هەوڵەکانی بێسوودن، بە دەنگێکی گریانئامێز دەڵێت: ئاخر وێنەیەکی نوێم کێشاوە بۆ دایکم .
دەبێت پێی بدەم.
وێنەم بۆ کێشاوە .
ئەمرۆ وانەی هونەرمان هەبوو.
ماموستا دلۆڤان وێنەکەمی زۆر لاجوان بوو.
پێم گوت بۆ دایکمم کێشاوە .
لەسەرەەو بۆی نووسیم .
بژیت خەندە گیان نایابە.
دەبێت دایکم ئەم نایابە ببینێت.
دەبێت بیبینێت نایابەکەی ماموستا دلۆڤان .
منیش لە ژێرەوە نووسیومە بۆ دایکم.
وێنەکەی بەدەستەوە یە.
وێنە ی رووبارێکی کێشاوە، ماسییەکان لە ناو ئاوە روونەکە ی رووبارەکە سەیری ئێمە دەکەن، کاتێ ئێمە خواردنیان پێدەدەین.
نایابەکەی ماموستا دڵۆڤان دەبینم، بەخەتێکی هونەرمەندانە لەسەرەوەی وێنەکە بۆی نووسیوە: بژیت خەندە گیان نایابە.
خەندە گیان برۆ لە ناو تابلۆکانت بژی.
میهرەبانی گوڵەکان و پەلکەزێرینەت بیرنەچێ.
لەگەڵ گوڵەکانی ناوتابڵۆکەت بدوێ.
نازانم وشەکانم دەبیستێ یان نا.
بۆدواجار چاوەکانی دەبینم کە گریانی تیادا سەوز بوە، گریانیكی هەمیشەیی.
خوایە خەون بێت ، خوایە خەون بێت یان راستییە؟
دونیا ورووژاوە گوێم لە دەنگەدەنگی خەڵکە.
یەکێک دەڵێ ئەوە بۆ کوژراوە؟ کێ کوشتوویەتی؟ کێ کوژراوە؟ من نەبم؟ من تائێستا لە هیچ تێناگەم!
بیرم بۆ حوسێن دە چێت.
حوسێن لەم ناوە ببو بەبەرد.
منم کوژراوم؟ کێ منی کوشتوە؟ دووبارە بیرم لای خەندەو رامانە.
چیان لێهات؟ لەم ناوە نەمان!.
خەندە ئەم خوێنەی بینی.
دەزانم ئێستا زۆر ترساوە.
رامان لە هۆش خۆی چوو.
حوسێن  لێرە نەماوە.
حوسێن ببو بەبەرد.
سەری لە نێودەستەکانی بوو.
چاوەکانیم نەدەبینی.
کێ کوژراوە؟ ئەم خوێنە هی کێیە؟ من تا ئێستاش نازانم کێ کوژراوەو حوسێن بۆ ون بوو؟!
منداڵەکان چیان بەسەرهات؟!
دەنگی پیاوێک دەبیستم دەڵێ:  ژنێکی باش بوو.
ژنێک لەم لاوە دەڵێ:  خودا قەبوڵ ناکات ژنێکی باش بوو کاری خراپەمان لێی نەبینیوە.
کێ؟ ئەوە باسی کێ دەکەن؟ یەکێک بەچرپەوە دەڵێ ئەوە حوسێن کوشتوویەتی؟.
ناحەقی نییە شەرەف هەروا ئاسان نییە؟ ئەوە باسی کێ دەکەن؟ باسی من نەبێت؟ خوایە گیان خەون بێت خوایە خەون بێت .
یان راستیە؟
لەناکاو ئەم ناوە چۆڵ دەبێت.
چەند کەسێک لەوێدا ماون.
ژنێک لەوێ وەستاوە.پشتی لەژێر تەمەنێکی زۆرەوە چەماوەتەوەو دەڵێت:  من لەرێگای خودا ئەرکی ناشتنی دەگرمە ئەستۆی خۆم.
مرۆڤ کە مرد شەیتانیش دەستی لێهەڵدەگرێ.
گوناحە مردوە تاکەی لەم ناوە بێت.
چاوەکانی خەمبارو میهرەبانن.
لەچاوی ئەم ژنانە میهرەبانترو خەمخۆرترە کە چەند جارێک لە تەلەفزیون بینیومن، کە بە هاوارو دەنگی بەرزەوە پیاویان دەکر بە درەندەو ژن بەمرۆڤ، ئەم ژنانەی گوایە باسی مافی ژنانیان دەکرد.
ئا ئەم ژنە چاوەکانی میهرەبانن وەک چاوی ئەم ژنانە نییە کە لەتەلەفزیۆن بینیومن.
ئەو بەراستی لە مەرگ تێدەگات.
خوێنەکە دەبینم لە ژێر دەرگای دەرەوەمان دەچێتە سەر شەقامەکەی بەرماڵمان و رێچکە دەگرێ، ژنان خۆیان لە خوێنەکە لادەدەن نەبادە دامێنی کراسەکانیان پیس بێت.
کچان دەترسن .
کەس بەدەنگی بەرز ناپرسێت ئەم خوێنە چییە؟ وەک ئەوەی هیچ رووی نەدابێت هەموویان هەوڵ دەدەن دووربکەونەوە لە خوێنەکە.
پیاوەکان سەیری خوێنەکە ناکەن و هیچ ناپرسن وبە تەنیشتییەوە دەرۆن.
ئەوەی من گوێم لێدەبێتت و بە چرپە لەم خەڵکە دەبیستم هەر وشەی شەرەفە و هیچی تر.
خوایە خەون بێت ، خوایە خەون بێت .
یان راستییە؟ 
من لە هیچ حاڵی نابم ،چونکە هەموویان بە چرپەوە دەدوێن.
ئەم ژنە مهیرەبانەی بەر لەئێستا لەم ناوەدا باسی تەرمێکی دەکرد، لە بەر دەگاکەمان وەستاوەو خەمبارو تاساو رێگای بە ژنێک گرتوەو باسی من دەکات.
من گوێ دەگرم لەم ناوە بەتەنها لەسەر ئەرزەکە کەوتووم و لەناوخوێنێکی زۆردا ون بووم.
ئەم خەلکە بۆ کوێ چوون؟ لەناکاو من لەم ناوەدا بەتەنها مامەوە.
حوسێن و منداڵەکان لەکوێن؟  گوێم لە ناوی خۆمە ئەم ژنە باسی من دەکات.
پێدەچێ ئەم خوێنە هی من بێت و مردوەکە من بم و کوژرابم.
ژنە میهرەبانەکە دەڵێ باران کوژراوە.
خودا ئەمە قەبوڵ ناکات تاکەی ئەم تەرمە  لێرە لەسەر ئەم ئەرزە بکەوێت.
کەس بەلایدا نایەت.
ئێستا بروا بەوە دەکەم کە منم و کوژراوم.
دووبارە چاوەکانم لەسەر ئەم وێنەیە دەگیرسێنەوە، کە خەندە هەفتەی رابردوو کێشابووی و بەدیاری پێیدام.
خورێک و پەلکە زێرینە لە نێو بەهاردا، حوسێن چەپکێ گوڵی بەدەستەوەیەو بەرەو لای ئێمە دێت.
حوسێنم بیر کەوتەوە کەببوو بەبەرد.
ئەم هەموو هیهرەبانییەی ساڵانی رابردوو بۆ کوێ چوو؟ من ناوم نابوو حوسێن میهرەبان .
خوشک وبراکانی هەندێ جاربۆئەوەی توورەی بکەن، پێیان دەگوت حوسێن ژنانی.
دووبارە خۆرو بەهارەکەی خەندە منیان بردەوە بۆ نێو ماڵی خەونەکانم، ماڵێکی ئارام،  رووناک وەک خۆری نێو وێنەکە، سەوز و  پر لەعەشق وەک بەهار.
ئە م عەشقەی نامۆ بوو بە ماڵەکەمان.
ئەم عەشقەی، کە من هەرگیز ماندوو نەدەبووم لە خەوبینین پێیەوە.
دەنگی ئۆتۆمۆبێلی فریاکەوتن دەبیستم.
ژنە میهرەبانەکە لەبەر دەرگا بەتەنها وەستاوەو لەگەڵ دووپیاو کە لە ئۆتۆمۆبێلەکە، دابەزیون قسەدەکات.
ئەو دەڵێ دەمێکە گیانی سپاردوە.
چەند کەسێک دەبینم جلی سپیان لەبەردایەو من دەخەنە ناوئۆتۆمۆبێلەکە وە.
بۆ دواجار ئاوڕلەماڵەکەمان دەدەمەوەو بە دڵێکی ساردو خوێن تیادانەماو دەڵێم: ئەم ماڵە ماڵی مەرگی من بوو .
ماڵی خەونەکانم نەبوو.
ئیدی من لێرەم.
بۆمانگێک دەبێت تەرمەکەم لەنێو بەفرگرێکی سارددا    هەڵگیراوە .
نازانم لەدەرەوە چی روودەدات.
تەنها ئەوە دەزانم کە من لەسەر شەرەف کوژراوم و کەس ئامادە نییە من بنێژێت .
ئەمە لەکارمەندانی ئێرە دەبیستم کە جار ناجارێک تەرمی نوێ دەهێنن بۆ ئێرە.
ئێستا کچی کەس نیم و دایکی کەس نیم و هاوسەری کەس نیم.
من تەنهاو بێکەس لەناو ئەم بەفرگرەدا هەڵگیراوم.
من وەک ئەوەی کە نەبووبم کەس باسم ناکات.
هەرناوهێنانم بۆتە شەرم.
خوێنم لە هەموو شوێنێکەو لە هیچ شوێنێکیش نییە.
خوێنم هەموو گەرەکەکانی داگرتوەو شارەکەمی داپۆشیوەو وڵاتەکەمی سواخ داوەو لە هیچ شوێنێکیش نابینرێ.
ئیدی من لێرەم لەناو بەفرگرەکە.
بۆ مانگێک  دەبێت.لەناو ئەم بەفرگرە تەرمەکەم هەلگیراوە هیچ شتێک نابینم لە بەفرێکی ساردو ویژدانی بەستووی مرۆڤەکان،  کە وەک هەڵمێکی سارد بەررۆحی مردووم دەکەوێت، ئیدی من لێرەم لە ناوە بەفرگرەکە.
