عەبدولـلەتیف ئەحمەد سەلەفی رایگەیاند، ئەوەی لە تۆڕە كۆمەڵایەتیەكاندا بە من و خێزانم دەكرێت لەدەستدانی ئیمان و هەموو ئەخلاقێكە و  ئەو تۆمارە دەنگیانە كە بڵاوكراوەتەوە بۆ مەبەستی هاوسەرگیری بووە.
عەبدولـلەتیف ئەحمەد سەلەفی، سەبارەت بە هاوسەرگیری سێیەمی لە كەناڵی ئامۆژگاری،  رایگەیاند: "دوای جیابوونەوەی شەرعی چاوان لە مێردی پێشووی و پاش ئەوەی رەزامەند بووە مارەم كردووە، هەروەها باوكی و مامەكانی رەزامەند بوون و ئەودەنگۆیانەی كە باس لەوەدەكرێت حاشایان لێكردووە دوورە لە راستییەوە".
وتیشی: "ئەو(چاوان) منی دیاری كردووە وەك هاوسەری خۆی، ئەو لەگەڵ مێردی پێشووی نەگونجاوە و جیابۆتەوە، لەئێستاشدا دڵخۆشە بە هاوسەرگیرییەكەی".
عەبدولـلەتیف ئەحمەد تەئكیدیشی كردەوە: "هەر سێ‌ ژنەكەم وەك خوشك دەژین و كێشەیان نییە، چاوان وەك ئەوەیە 100 ساڵە لەگەڵ ئێمە بێت، منداڵەكانیشم هیچ كێشەیەكیان نییە".
سەبارەت بەو دەنگۆیانەی كە دەوتری ناوبراو هەڕەشەی لە هاوسەری پێشووی چاوان كردووە وتی: "خەڵكێكی زۆر هانیدەدەن و دەیانەوێت هاوسەری پێشووی بهێننە دەنگ، بەڵام ئەو لێدوانی بۆ هیچ دەزگایەكی راگەیاندن نەداوە".
پێشتر ئۆرڤان هاوسەری پێشووی چاوان چاوپێكەوتنێكی لەگەڵ خەندان ئەنجامداو راشیگەیاند" هەڕەشەی كوشتنم لێدەكرێت ‌و لەگەڵ چاوان هیچ كێشەیەكمان نەبوو"
د.عەبدولـلەتیف زیاتر لەسەر ئەو پرسە دوواو"من هەڕەشەم لێنەكردووە.
بەڵام ئەوانەی هەڕەشە لەو دەكەن بەناوی منەوە، هەر ئەوانەن كە بەناوی ئەوەوە هەڕەشە لە من دەكەن".
روونكردنەوەكەی د.
عەبدولـلەتیف ئەحمەد سەلەفی لەكاتێكدا دێت كە وەزارەتی خوێندنی باڵاو توێژینەوەی زانستی بڕیاریدا بەدورخستنەوەی لەپۆستی یاریدەدەری راگری پەیمانگەی زانستە ئیسلامیەكانی سلێمانی، دوای ئەوەی دوو لیژنەی لەسەر پێكهێنرا.
ناوەڕاستی مانگی رابردوو پرسی پەیوەندی نێوان عەبدولـلەتیف ئەحمەدو ژنە خوێندكارێكی لەتۆڕە كۆمەڵایەتیەكان وەكو دەنگۆ بڵاوبوەوە، دوای چەند رۆژێك ژمارەیەك بەڵگەی دەنگی لەسەر ئەو پەیوەندیە ئاشكراكرا، هەرچەندە ناوبراو لەڕونكردنەوەیەكدا بونی پەیوەندی لەگەڵ ئەو خوێندكارەدا رەتكردەوەو بە "لێدان لەئیسلام"، ناوی برد.
