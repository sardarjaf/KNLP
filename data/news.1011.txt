به‌هۆی‌ نه‌بوونی‌ ده‌رمانه‌وه‌، له‌ شاری‌ موسڵ 45 منداڵ له‌ یه‌ك نه‌خۆشخانه‌دا گیانیان له‌ده‌ستدا، هاوكات به‌هۆی‌ به‌دخۆراكیشه‌وه‌ 13 كه‌سی‌ دیكه‌ گیان له‌ده‌ست دەدەن.
فه‌رمانبه‌رێكی‌ نه‌خۆشخانه‌ی‌ (ئیبن ئه‌سیر) له‌ موسڵ، به‌ رۆژنامه‌ی‌ (شه‌رق ئه‌وسه‌ت)ی‌ راگه‌یاند: دوای‌ ساڵێك به‌سه‌ر داگیركردنی‌ ئه‌و شاره‌دا له‌لایه‌ن داعشه‌وه‌، موسڵ دۆخێكی‌ زۆر خراپی هه‌یه‌، به‌تایبه‌ت به‌هۆی‌ كه‌می‌ خۆراك و ده‌رمانه‌وه‌، زۆرێك له‌نه‌خۆشه‌كانیش به‌و دوو هۆكاره‌ ده‌مرن.
ئه‌و فه‌رمانبه‌ره‌ ئاماژه‌ی‌ به‌وه‌شدا، زیاتر له‌ 45 منداڵ، كه‌ تووشی‌ نه‌خۆشی‌ لۆكیمیا (شێرپه‌نجه‌ی‌ خوێن) هاتبوون، به‌هۆی‌ كه‌می‌ ده‌رمانه‌وه‌ له‌ماوه‌ی‌ دوو مانگی‌ رابردوودا له‌ نه‌خۆشخانه‌كه‌مان گیانیان له‌ده‌ستدا، ژماره‌یه‌كی زۆری‌ تریش له‌ چاوه‌ڕوانی‌ مه‌رگدان، چونكه‌ پێش داعش به‌به‌رده‌وامی‌ ده‌رمان له‌ به‌غداوه‌ ره‌وانه‌ی‌ نه‌خۆشخانه‌كه‌ ده‌كرا.
