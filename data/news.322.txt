حاجی ئەحمەد تەمەنی ٧٦ساڵە و ھاوسەرەکەشی ٧٠ساڵە و ناوی ئامینەیە و خاوەنی ھەشت کوڕ و سێ کچن کە ھەموویان ھاوسەرگیریان کردووە و چوونەتە ماڵی خۆیان، ئێستا ھەردووکیان پێکەوە لەماڵێکدا دەژین و زۆرجار حاجی ئەحمەد و ئامینەخان لەحەوشەی ماڵی خۆیاندا پێکەوەدادەنیشین و باخێکی بچوکیشیان دروستکردووە.
رۆژێک ئەم ژن و مێردە لەماڵەوەبوون و لەپڕ لەدەرگا دەدرێت و کاتێک حاجی ئەحمەد دەرگا دەکاتەوە سەیردەکات کوڕێکی گەنجە و دوای سڵاوکردن، پێیدەڵێت حاجی لەم ناوەدا  بۆ خانوو دەگەڕێم ئایا خانووی چۆڵ شک نابەیت، حاجی ئەحمەدیش پێیدەڵێت نەوەڵڵا دوای تۆزێک گفتوگۆکردن، حاجی فەرمووی لێدەکات و بەکوڕە گەنجەکە دەڵێ بۆنایەیتەژوورەوە و پشوویەک بدەیت، ئەویش دەچێتەژوورەوە و نزیکەی نیو کاتژمێر دادەنیشێت و دوای دەڵێت من دەڕۆم، بەڵام بەحاجی دەڵێت من دایک و باوکم نەماوە دەتوانم جارجار سەردانتان بکەم، چونکە زۆر دڵم پێتان دەکرێتەوە، ئەوانیش بەزەییان پێیدادێتەوە و دەڵێن کەی ھاتی ماڵی خۆتە، بۆیە ئەم کوڕە کە ناوی(فەرھادە) لەماوەی یەک مانگ سێ جار سەردانیان دەکات و ھەواڵیان دەپرسێ و جارێک لەجارەکان ھەنگویان بەدیاری بۆ دەبات.
رۆژێک فەرھاد لەگەڵ کچێک دەچێتە ماڵی ئەحمەد و ئامینە، فەرھاد دەڵێت ئەمە ژنەکەمە ھێناومە تابیناسن بۆیە وردەوردە ئەم ژن و پیاوە پیرە متمانەی پێدەکەن و ھەمووجارێک کە فەرھاد دەچێت زۆر رێزی لێدەگرن و خۆشیان دەوێت، لەبەرئەوەی ھیچکام لەمنداڵەکانیان وەکو فەرھاد سەردانیان ناکەن و لێیان ناپرسنەوە.
ئەم نزیکبوونەوەیە دەبێتە فرسەتێک بۆ فەرھاد بۆئەوەی فێڵ لەو ژن و پیاوە بەتەمەنە بکات، رۆژێک کە سەردانیان دەکات لەگەڵ خۆیدا حەبێک دەبات، و پێیان دەڵێت حاجی ئەحمەد و ئامینە خان ئێوە دایمە قاچ و قولتان ئازاری ھەیە، ئەم حەبەم ھێناوە بیخۆن زووباشتان دەکات، ئەوانیش سیقەیان پێی ھەیە و دەیخۆن، بەڵام ئەو حەبە حەبی خەوە، بۆیە یەکسەر حاجی ئەحمەد خەوی لێدەکەوێت، بەڵام ئامینەخان ژنێکی وریایە و تێدەگات ئەوە حەبە بۆ خەوە، بۆیە بەرگری دەکات و ھەوڵدەدات ھاواربکات تاکەسێک بێت بەھانایانەوە، بەڵام سودی نابێت و فەرھاد دوو کلکە دەمانچە بەتوندی دەکێشێت بەسەری ئامینەدا و لەھۆش خۆی دەچێت، ئەو لێدانەشی دەبێتە ھۆی توشبوونی بەخوێن بەربوونی ناخۆی کەدواتر بەھۆیەوە گیان لەدەستدەدات.
دوای لەھۆشخۆچوونی ئەحمەد و ئامینە، فەرھاد بەخێرایی ماڵەکەیان دەگەڕێت بۆ دزینی پارە و کەلوپەلی بەنرخ و زیاد لەپێنج پارچە ئاڵتونیش کە کچەکانی لای دایکیان دایانناوە دەدۆزێتەوە، لەو کاتەدا کەدەیەوێت ماڵەکە جێ بھێڵێت، یەکێک لەکوڕەکانی ئەحمەد و ئامینە دێتەوە بەسەردا سەیر دەکات کەسێک لە ماڵی باوکی بەعەلاگەیەکی گەورەوە بەتامی راکردنە و باوک و دایکیشی کەوتوون،  بۆیە ئەویش پەلاماری فەرھاد دەدات و خەڵکی گەڕەکە کۆدەبنەوە و فەرھاد دەگرن.
ھەرچەندە فەرھاد زۆر ھەوڵی راکردن دەدات لەدەست خەڵکی گەڕەکەکە، بەڵام دەستبەسەری دەکەن و  رادەستی پۆلیسی دەکەن، بۆیە دوای دەستگیرکردنی لەلایەن پۆلیسەوە و دادگایکردنی و بەپێی ماددەی(٤٤٢/٣) لەیاسای سزادانی عیراقی سزای لەسێدارەدانی بەسەردا دەسەپێنرێت.
