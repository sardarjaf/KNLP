شانۆی ئەرێنە Arena Theatre لە سان پاولۆ بەدرێژای چەندین ساڵ شانۆی ئاسایی و ترادیشۆنی نمایش دەکرد، بە چەندەها جۆری جیاواز نمایشە شانۆییە ئاساییەکانی دەگۆڕی و ئەزموونی دەکرد، مەبەستیش لەو گۆڕانکاری و ئەزموونانەی پیادەیان دەکرد، ئەوەبوو کە گەشە بە زمانێکی شانۆی بەرازیلی بدەن و ئەو کاریگەریە بەربڵاوییە کلتوری ئیمپریالیزم ڕابگیرێت، دەیانوویست بەو تێکشکانە دەستپێبکەن، چونکە بەرازیل ئەوکات کۆلۆنی پورتوگال بوو، واتە لە ژێر دەسەڵاتی ئەوکاتی پورتوگالدا بوو.
داگیرکاریەکە تەنها قۆرخکردنی بواری ئابووری نەبوو بەڵکوو بواری کولتوریشی گرتبووە، ئەو داگیرکاریەش کولتوری ڕەسەنی ئەوانی بەرەو پوکانەوە دەبرد.
پورتوگال بەگوێرەی خەسەڵەتی دیدی خۆی بۆ ئەو داگیرکاریە سیاسەتی کولتووری خۆی پەیڕەودەکرد، هەندێک جار داگیرکەران دەیانەوێت تەنانەت وەک ئەوی خۆیان دەیانەوێت دابوو نەریت بۆ ووڵاتانی ژێر دەستە دابنێن.
دۆخی کۆمەلایەتی بەرازیل بەردەوام لە زێر کاریگەرێتی دەسەلاتی پورتوگالدا بوو.
ئەوکات لە بەرازیل تەنها ئەو تێکستانە نمایش دەکرا کە لەلایەن نووسەرە بەرەگەز ئەوروپیەکانەوە نووسرابوو، لە هەمانکاتدا لە لایەن دەرهێنەرە کانەوە بە شیواز و تێروانینێکی پۆرتوگالیانەوە رێژی، کاری دەرهێنان بۆ تێکستەکان دەکرا.
ئۆگستۆ بواڵ و هەندێک و هونەرمەندانی ووڵاتی بەرازیل، بۆ ئەوەی چاو لە میتۆدی کارکردنی ئەوان نەکەن تا پێگەی داگیرکاری بەهێز و قولتر نەبێت.
لەبەر ئەوە پەنایان بۆ تێکشاکانی میتۆدی کارکردنی ئەوان دەبرد.
بواڵ و فرەیرێ گەیشتبوونە ئەو باوەرەی کە داگیرکردنی کلتوور لەلایەک ئامرازێکە بۆ قۆرخکردن و زاڵبوون، لە لایەکی دیکە دەرئەنجامی قۆڕخکردن و زاڵبوونە.
بواڵ ئەو ماوەیەی کە لە شانۆی ئەرێنە کاری وەک بەڕێوەبەری هونەری کاری دەکرد، شانۆ لەوێ بە قۆناغێکی تردا تێپەڕی، کارکردنی شانۆی بەرەو پێش برد و شکلێکی تری دا بە شانۆ کە لە واقیعی ووڵاتی بەڕازیل نزیک بێتەوە، ئەو جۆری کارکردنەی کە لەووەو پێش کە لە ئەرێنەدا هەبوو ، بواڵ پێی وابوو  نۆستەلۆژیکە وکۆنەپەرستانەیەو بۆ دواوە رۆیشتنە.
شانۆی ئەرێنە لە زەمەنی بواڵدا پەرچەکردارێک بوو، دەستی کرد بە هەڵکۆڵین و ئەزموونکردنی ڕۆڵەکان و پاشان لێکدانەوەیان.
کارکردنی لەوەوەوبەری شانۆی ئەرێنە تێکستەکانی هی نووسەرانی بەرازیلی نەبوو، لەبەر ئەوەی، یاساغ بوو پێشکەشکردنی تێکستی نووسەرانی بەرازیلی، بۆ ئەوەی بابەتەکەن بەرجەستەی ژیان و واقعیەتی کێشەکانی خەڵکەکە بکات، ، هەم  بۆ ئەوەی ژیانی ئەکتەرەکانیش زامن بکات سیستمی جۆکەری داهێنا.
سیستەمی جۆکەرو کاری جۆکەریکردن بەشێکی گرنگی شانۆی سەکۆیە، کە لەدوایدا بە درێژی هەڵکۆڵینی لەسەر دەکەین.
کلتورێکی داگیر کاری هەبوو  کە ئەوکات  سەرجەم کایە کلتوریەکەی داگیر کردبوو، کە بەرهەم هێنانەوەی داگیر کاری بوو، شكلی ئەو کلتوورەش دژ بە کرانەوە و کلتووری دیالۆگ کردنە.
بواڵ و هاوڕێکانی دەیان وویست، وەک ئەوان نەبن.
بواڵ وویستی ئەو هەژموونی سیاسەتی کولتوری پورتوگالیە تێکبشکێنێت، ئامانج لەو تێکشکانە و داهێنانە، کەشفکردنی ئەو میتۆدە ئەوەبوو، کە ئەوان وویستیان گەشە بە فۆرمێک بدەن کە نۆرم و دیاردەکانی کۆمەڵگای بەرازیلی بێت، شانۆی ئەرێنە لەوێوە ڕا گەشەیان بە میتۆدەکەیان دا.
سەرەتا دەستپێکی کارەکەیان لەوێووە سەرچاوەی گرت، گرووپی ئەرێنە شەوانە دانیشتنیان هەبوو، کەوەک بەزمی شەوان هەر جارەی کەسێک بە نۆبەی خۆی لە ناو خەڵکەکەدا باسی کێشەیەکی خۆی یان کێشەیەکی گشتی دەکرد، پاشان ئەکتەرەکانی گرووپی ئەرێنە،  بە لامسەرلای ( ئیرتجالی) کاریان لەسەر چیرۆکی ئەو رووداوە دەکرد، کە ئەو کەسە دەیگێرایەوە، واتە هەر لە بەرچاوی بینەران و هەرلەوێدا بەئیرتجالی نمایشێکیان دەنووسی پێشکەشیان دەکرد، کاتێکیش دەگەیشتنە کۆتایی نووسینی چیرۆکەکە  دەگەرانەوە لای بینەرەکە، ئەوکەسەی ڕووداوەکەی گێراوەتەوە، هەروەها  ڕووی دەمیان دەکردە بینەران و  کە ئایا ئەوان بەو ئەنجامەی ئەکتەرەکان بەرجەستەیان کرد ڕازین؟ 
بواڵ زۆر جار لە چاوپێکەوتن و نووسیەنکانیدا ئەوە دەگێرێتەوە،  کە لە ووڵاتی پیرۆ جارێکیان کاتێک چیرۆکی کەسێک لەناو بینەراندا باس دەکرا، پاشان ئەکتەرەکان بەئیرتجالی، چیرۆکی بەسەرهاتی ژیانی ژنێکیان لەسەر شانۆ بەرجەستە دەکرد، ژنەکە لەناو بینەراندا دانیشتبوو، ژنەکە داوای لە ئەکتەرەکان کرد  کە زیاتر ڕووداوەکە ڕوونتر بکەنەوە، چونکە بەدڵی ژنەکە نەبوو ئاراستەی نمایشەکە،  ئەکتەرەکان جارێکی تر هەوڵیاندایەوە کە زیاتر لە بەسەرهاتی رووداوەکانی ژیانی ژنەکە نزیک ببنەوە و چارەسەری بۆ بدۆزنەوە،  دوای تەواو بوونی جارێکی تر ژنەکە لەو چارەسەرە هەر ڕازی نەبوو کە ئەکتەرەکان مەشقیان کرد.
بواڵ دەڵێت وازم هێناو نمایشەکەم  ڕاگرت، داوام لە ژنەکە کرد خۆی بێتە سەر  شانۆکەو دەورەکە بەرجەستە بکات، وەک ئەوەی خۆی دەیەوێت، ژنەکە هاتە سەر تەختەی شانۆکە، تەنها بە قسە وەڵامی ئەو کەسەی نەدایەوە کە هەڵەی بەرامبەر کردووە، بەڵکو کەوتە لێدانی، سەرەتای بەشداری پێکردنی بینەر بوو، لێرەوە شانۆی سەکۆ لەدایک بوو کە ئۆگستۆ بواڵ مامانی بوو.
لە وارکشۆپێکدا لەمانگی فێبروەری ساڵی 2012 لە شاری سلێمانی من و توالیسا کە هاوپۆلێکم بوو لە خوێندندا، بۆ مامۆستایان و ڕكیخراوەکانی ژنان و خوێندکاران بۆ ماوەی 7 رۆژ سازکرا، دوای ئەوەی کە مامۆستایانی سەرەتاییەکانمان فێری میتۆدی شانۆی سەکۆ دەکرد، پاشان چەند مامۆستایەک بەسەرپەرشتی من و توالیسا لە قوتابخانەی بێخاڵی ناوەندی ئەزموون و مەشقی میتۆدی شانۆی سەکۆیان لەگەڵ خوێندکاران کرد، لەو بەشەی کە هەر خوێندکارێک چیرۆکێکی بەسەرهاتی ژیانی بۆ خوێندکارانی گروپەکەی بگێرێتەوە،  هاوڕێ خوێندکارەکانیشی وێنەیەکی شانۆیی لێ دروست بکەن کە بۆ چەوساندنەوە یان نارەحەتیەک ئاماژە بێت.
پاشان خوێندکارانی گرووپەکەی تر بێن بۆ بینینی ئەو وێنە شانۆییە، هەرخوێندکارێک تا سێ جوڵە بەکار بهێنێت، بۆ ئەوەی ئەو چەوساندنەوەیە تێکبشکێنێت،.
گروپێکیان کە دیاری ئەنوەر و شادان عەلی سەرپەرشتیان دەکرد، خوێندکارێک چیرۆکی بەسەرهاتی خۆی گێرابەوە بۆ خوێندکارانی هاوڕێی، کە منداڵ بووە هاوڕیکانی پاسکیلەکەیان بۆ شکاندووە،  دوای ئەوەی کە چەند خوێنکارێک وێنەیەکی شانۆییان لەو بەسەرهاتە دروستکرد، پاشان چەند خوێنکارێکی هاوڕێی هەوڵیاندا کە بە سێ جوڵە ئەو چوساندنەوەیە ئەو تێک بشکێنن و کورەکە دڵخۆش بکەن، چەند خوێنکارێکی هاوڕێی چەند جارێک وێنەکەیان گوڕی بەڵام ئەو کورە هەر بەدڵی نەبوو،  لە دواجاردا بە ئاری ئەنوەرم ووت با خۆی بەشداری بکات بە چ شیوەیەک دەتەوێت و تا قەناعەت بێنیت و دڵخۆش بیت، ئەویش بەو شیوەیە وێنەکەی گۆری کە بۆ ئەوەی ئەو بەسەر هاتەی بیر بچێتەوە با لە وێنە شانۆیەکەد پیشاندا کە پاسکیلێکی  نوێی بۆ دەکڕن، ئەو خوێندکارە هەتا ئەو وێنەیەی نمایش نەکرد دڵخۆش نەبوو.
لە ئەمریکای لاتین لەگەل تێپەڕ بوونی ڕۆژگاردا دەستکرا بە پێشکەشکردنی شانۆی سەکۆ بۆ ئەو بینەرانەی یەکتریان نەدەناسی، ئەویش لەبەر ئەوەی لە نێوان بینەرو شانۆدا ئاشنایەتی دروست بکەن، لەو کاتەدا خەڵکەکە لە گوند و شارۆچەکاندا زۆر ئاشانی خەمی یەک نەبوون، شانۆ وایکرد نزیکایەتیەکی زۆر لە نێوانیان دروست بکات.
بواڵ لە ژێر کاریگەری ئەو ووتەیەی مارکس دا بوو کە دەڵیت: ئەرکی فەلسەفە لێکدانەوی ژیان نییە بەڵکو گۆڕینێتی، بواڵ دەنووسێت، بۆ ئێمە بەس نییە کە تەنها لێکدانەوەی دونیا بکەین، بەلکو پێویستیشە بیگۆڕین، هەروەها لە جارنامەکەیدا دەنووسێت، ئامانجمان مرۆڤ دۆستییەو، مەبەستیشمان لە ئەنالیزەو لێکدانەوەی ڕابردوو لە ئێستادا بۆ ئەوەیە کە داهاتوومان بدۆزینەوە، بەهۆی دووبارەکردنەوەی هەلومەرجی راستەقینەی ژیانی رۆژانە و داکەوتەکەمان، لە راستیدا هەر لەڕێگەی دیالۆگەوە گروپە چەوساوەکانی ناو کۆمەڵگا ئەو دەرفەتەیان دەبێت کە مافەکانیان بەدەست بهێنن، ئەویش تەواو هاوتەریبە لەگەڵ بیرو بۆچونەکانی برتۆڵد برێخت لە بارەی شانۆی داستانی.
