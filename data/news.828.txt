لەدرێژەی خۆپیشاندانی هاووڵاتیانی شاری بەغدا بە رابەرایەتی رەوتی مەدەنی و هێزە دیموكراتیەكان و لە نێویشیاندا حزبی شیوعی عێراق، خۆپیشاندەران هەردوو پردی جمهوریە و سنەكیان بڕی و چوونە ناوچەی سەوز.
خۆپیشاندەران كە هەموو رۆژانی هەینی خۆپیشاندانیان لە كۆڕەپانی تەحریری شاری بەغدا دژ بە گەندەڵی و بۆ داواكردنی ئەنجامدانی چاكسازی ریشەیی بەڕێوەدەبرد، ماوەی چەند هەفتەیەكە هەوادارانی رەوتی سەدر هاتوونەتە پاڵیان و ئەم هەینیەش هەردوو پردی جمهوری و سنەكیان تێپەڕاندو لەدەروازەی ناوچەی سەوز خیوەتیان هەڵدا.
لای خۆیەوە جاسم حلفی ئەندامی مەكتەبی سیاسی حزبی شیوعی عێراق و یەكێك لە سەركردەو رێكخەرەكانی خۆپیشاندان و ناڕەزایەتییەكانی هاووڵاتیانی بەغدا، لە لێدوانێكدا بۆ ئاژانسی مەدا پرێس دوپاتیكردبۆوە كە هەردوو رەوتی مەدەنی و سەدر دوو رەوتی میللین و چالاكی هێمنانەو دوور لە توندوتیژی بۆ خستنەڕووی داواكاری جەماوەر ئەنجام دەدەن، داواشی لە حكومەتی عێراق كرد داواكارییەكانی خۆپیشاندەران جێبەجێ بكات.
هەر رۆژی هەینی حەیدەر عەبادی سەرۆك وەزیرانی عێراق فەرمانی بە سەركردایەتی ئۆپەراسیۆنە هاوبەشەكان كرد ئاسایشی شاری بەغدا بپارێزن و دەسەڵاتی تەواویشی بۆ ئەم مەبەستە پێدابوون.
