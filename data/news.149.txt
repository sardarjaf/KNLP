ئاسان نییه‌ رێككه‌وتن له‌سه‌ر مانای‌ وشه‌ی‌ هه‌ژاریی‌، هه‌ژاره‌كان كێن‌ و داهاتیان چه‌نده ‌و به‌ كێ‌ ده‌وترێت هه‌ژار؟ رێككه‌وتنێكی‌ ته‌واوه‌تی‌ له‌سه‌ر نییه‌، بۆ پێناسه‌كه‌شی‌ زانسته‌كانی‌ ئابووری ‌‌و ئامار و كۆمه‌ڵایه‌تی‌ پێناسه‌ی‌ جیاجیان بۆی‌ هه‌یه‌، هه‌روه‌ك هیچ گه‌لێك نه‌ ئێستا ‌و نه‌ داهاتوو نییه‌ خاڵی‌ بێت له‌و به‌ڵا گه‌وره‌یه‌، واته‌ به‌ڵای‌ "هه‌ژار"ی‌، گه‌وره‌یی‌ ئه‌م به‌ڵایه‌شه‌ وایكردووه‌ نه‌ته‌وه‌ یه‌كگرتووه‌كان رۆژێك وه‌ك رۆژی‌ رووبه‌ڕووبوونه‌وه‌ی‌ هه‌ژاریی‌ له‌ ئاستی‌ جیهاندا دیاری بكات كه‌ 17ی‌ تشرینی‌ یه‌كه‌می‌ هه‌موو ساڵێكه‌، ئه‌وه‌ش به‌هۆی‌ كۆبوونه‌وه‌ی‌ سه‌د هه‌زار كه‌سییه‌وه‌ بۆ یه‌كه‌مجار له‌ وڵاتی‌ فه‌ره‌نسا له‌ ساڵی‌ 1987 وه‌ك هاوخه‌مییه‌ك بۆ قوربانییه‌كانی‌ هه‌ژاریی‌.
باشبوونی‌ ژیان، به‌رقه‌راربوونی‌ هێمنی‌‌و ئارامی‌، خۆشویستنی‌ كار و پیشه‌، حكومه‌تی‌ باش ‌و دادگه‌ریی ‌‌و وڵاتی‌ به‌ به‌رهه‌می‌ جۆراو جۆر، ده‌كرێت هه‌موو پێكه‌وه‌ هۆكاربن بۆ ئه‌وه‌ی‌ رێژه‌ی‌ هه‌ژاریی‌ له‌ هه‌ر وڵاتێكدا به‌ره‌و كه‌می‌ بڕوات تا ئاستی‌ نزیك له‌ سفر، به‌ پێچه‌وانه‌شه‌وه‌ هه‌ر راسته‌.
له‌ هه‌رێمی‌ كوردستان، ماوه‌یه‌ك ئه‌وه‌ی‌ به‌ هێڵی‌ هه‌ژاریی‌ هه‌ژمار ده‌كرێت رێژه‌كه‌ی‌ بۆ ئاستێكی‌ دڵخۆشكه‌ر له‌ دابه‌زینی‌ به‌رده‌وامدابوو، به‌تایبه‌ت له‌ ساڵانی‌ 2007 تا 2012و 2013، له‌و ساڵانه‌دا ناز و نیعمه‌تی‌ زۆر له‌ڕێگه‌ی‌ داهاتی‌ جۆراوجۆره‌وه‌ رووی‌ له‌ كوردستان كردبوو، به‌ڵام هه‌ر زوو گه‌له‌كه‌مان له‌و خه‌وه‌ به‌خه‌به‌ر هاتوو بۆ جارێكی‌ تر نائارامی‌، دابه‌زینی‌ نرخی‌ نه‌وت، دۆخی‌ شه‌ڕ، نه‌ گه‌شانه‌وه‌ی‌ كه‌رته‌كانی‌ تری‌ داهات وه‌ك پیشه‌سازی‌‌و كشتوكاڵ، هاتنی‌ لێشاوی‌ ئاواره‌، به‌ڕێوه‌بردنی‌ خراپ‌ و ده‌رئه‌نجامی‌ گه‌نده‌ڵی‌، یه‌خه‌ی‌ وڵاتی‌ گرته‌وه‌، تا ئاستێك زۆرینه‌ی‌ پرۆژه‌كان له‌ كاركردن وه‌ستان، حكومه‌ت توانای‌ دابینكردنی‌ مووچه‌ی‌ به‌ شێوه‌یه‌كی‌ ئاسایی‌ نه‌ما، بازاڕه‌كان رووبه‌ڕووی‌ ئاڵۆزی‌ بوونه‌وه‌، وڵات كه‌وتووه‌ته‌ ژێر قه‌رزی‌ زۆری‌ جۆراو جۆره‌وه‌، له‌ هه‌مووشی‌ خراپتر هیچ ئاسۆیه‌ك نییه‌ بۆ چاكبوونی‌ ئه‌م دۆخه‌.
ـ نزیكه‌ی‌ ملیار و نیوێك مرۆڤ له‌سه‌ر زه‌وی، له‌ خوار هیڵی‌ هه‌ژاریی تونده‌وه‌ن، واته‌ داهاتی تاك له‌ رۆژێكدا لای‌ ئه‌و كه‌سانه‌ كه‌متره‌ له‌ 1.25 دۆلاری‌ ئه‌مریكی‌.
ـ هه‌ر له‌ 5 كه‌س یه‌كێكیان له‌ خوار هێڵی‌ هه‌ژارییه‌وه‌ ده‌ژین له‌ وڵاتانی‌ تازه‌ پێگه‌یشتوو، زۆرینه‌ی‌ ئه‌و رێژه‌یه‌ش له‌ وڵاتانی‌ باشووری‌ ئاسیا و وڵاتانی‌ ئه‌فریقان.
ـ له‌ كۆی‌ هه‌ر چوار منداڵ له‌ جیهاندا یه‌كێكیان باڵای‌ بچوكتره‌ به‌ به‌راورد به‌ منداڵانی‌ هاوته‌مه‌نی‌ خۆی‌.
ـ له‌ ساڵی‌ 2013 دا هه‌ر رۆژێك له‌سه‌ر 32000 كه‌س پێویستبوه‌ به‌ناچاری‌ ماڵ‌و حاڵی‌ خۆیان به‌جێبهێڵن به‌هۆی‌ كێشه‌و ناكۆكییه‌كانه‌وه‌.
له‌ كوردستانیش هیڵی‌ هه‌ژاری‌ ئاسته‌كه‌ی‌ بۆ ژماره‌یه‌كی‌ دڵخۆشكه‌ر دابه‌زیبوو له‌ دوای‌ ساڵی‌ 2007ه‌وه‌، به‌تایبه‌ت له ‌ساڵی‌ 2012 كه‌ كه‌متر بوو له‌ 7% ، به‌ڵام به‌ دڵنیاییه‌وه‌ له‌ئێستا‌دا ئه‌و ژماره‌ گۆڕانكاری‌ زۆری‌ به‌سه‌ردا هاتووه‌، كه‌ به‌داخه‌وه‌ ئامارێكی‌ راست‌و دروستمان له‌به‌رده‌ست نییه‌ بۆ ساڵانی‌ 2014و 2015، به‌ڵام هه‌موو هه‌ستمان به‌ خراپی‌ دۆخی‌ ژیان كردووه‌ له‌م دوو ساڵه‌دا.
له‌ دۆخی له‌مجۆره‌ی‌ كوردستاندا، كۆمه‌ڵه‌ كه‌سانێك رووبه‌ڕووی‌ باردۆخێكی‌ خراپی‌ ژیان ده‌بنه‌وه‌، به‌ ئاسانی‌ ناتوانن بژێوی‌ رۆژانه‌ی‌ خۆیان‌ و خانه‌واده‌كانیان دابین بكه‌ن، به‌ڵام له‌گه‌ڵ هه‌موو ئه‌مانه‌شدا هێشتا كوردستان له‌و وڵاتانه‌ نییه‌ كه‌ رێژه‌ی‌ هه‌ژاری‌ یاخود خوار هێڵی‌ هه‌ژاری‌ گه‌شتبێته‌ ئاستێك كه‌ مه‌ترسییه‌ گه‌وره‌كه‌ حزوری‌ هه‌بێت، به‌ڵام ئه‌گه‌ر بێت‌و به‌ زوویی‌ حكومه‌ت‌و به‌رپرسانی‌ ترو سه‌رۆكایه‌تییه‌كان، هه‌نگاو به‌ره‌و باشكردنی‌ ژیانی‌ خه‌ڵكی‌‌و باشكردنی‌ پرۆسه‌ی‌ به‌ڕێوه‌بردن نه‌نێن، ئه‌وه‌ دوور نییه‌ پێویست به‌وه‌ بكات هه‌موو خۆمان بۆ دۆخێكی‌ پڕ مه‌ترسی‌ ئاماده‌ بكه‌ین له‌ ساڵانی‌ ئاینده‌دا، به‌تایبه‌ت: كه‌ زه‌نگی‌ شه‌ڕو ئاژاوه‌ له‌سه‌ر سنووره‌كانمانه‌، هیچ ئاماژه‌یه‌ك نییه‌ بۆ باشبوونی‌ نرخی‌ نه‌وت، كه‌رته‌كانی‌ كشت‌و كاڵ‌و پیشه‌سازی‌‌و گه‌شت‌و گوزار هیچ ئومێدێكیان له‌سه‌ر بونیات نانرێ‌، دۆخی‌ سیاسیشمان له‌نێو خۆدا خۆی‌ له‌ دۆخێكی‌ خراپی‌ نا ئارامدا ده‌بینێته‌وه‌.
له‌ڕووی‌ كۆمه‌ڵایه‌تییه‌وه‌ به‌رزبوونه‌وه‌ی‌ رێژه‌ی‌ هه‌ژاریی‌، خراپی‌ بژێوی‌ خه‌ڵكی‌، ئاماژه‌ گه‌لی‌ ترسناك پیشان ده‌ده‌ن، كورد ده‌مێكه‌ وتویه‌تی‌ كاسه‌ی‌ پڕ ئاشتی‌ ماڵه‌، بۆیه‌ كاتێك كاسه‌ی‌ خێزانه‌كان خاڵی‌ ده‌بێته‌وه‌ یان پڕ نییه‌، رێژه‌ی‌ بێكاری‌ زیاد ده‌كات، خه‌ڵكی‌ به‌ ئاسانی‌ ناتوانێت بژێوی‌ ژیانی‌ په‌یدا بكات ‌و پێداویستییه‌ سه‌ره‌تاییه‌كانی‌ ده‌ستبخات،
حكومه‌ت نه‌یپه‌رژێته‌ سه‌ر پرۆژه‌ی‌ خزمه‌تگوزاریی‌‌و دابینكردنی‌ وه‌ك پێویستی‌ پێداویستییه‌ پزیشكییه‌كان‌ و خزمه‌تگوزارییه‌كانی‌ تر بۆ هاوڵاتیان، ئه‌وه‌ ژیانی‌ كۆمه‌ڵایه‌تی‌ خۆی‌ بۆ قۆناغێكی‌ خراپ ئاماده‌ ده‌كات، دۆخێكی‌ له‌مجۆره‌ ئاماژه‌ن بۆ ئه‌وه‌ی‌ تێبگه‌ین ئیتر له‌مه‌و دوا: رێژه‌ی‌ تاوان زیاد ده‌كات، جیابوونه‌وه‌ی‌ هاوسه‌ره‌كان رووی‌ له‌ زیادی‌ ده‌بێت، منداڵانی‌ بێ‌ خانه‌و لانه‌ ژماره‌یان زۆرتر ده‌بێت، پێشێلكردنی‌ مافی‌ تاكه‌كان به‌تایبه‌ت منداڵ‌و ئافره‌ت رێژه‌كه‌ی‌ زیاد ده‌كات، بازرگانیكردن به‌ مرۆڤ‌و جه‌سته‌ی‌ مرۆڤ‌و خراپ سودلێوه‌رگرتن زیاد ده‌بێت، تاك زیاتر له‌ پرسه‌ كۆمه‌ڵایه‌تی‌‌ و سیاسییه‌كان داده‌بڕێت‌و زیاتر به‌ دوای‌ پارویه‌كی‌ ژیانیدا راده‌كات‌و ده‌رفه‌تی‌ به‌شداری‌ سیاسی‌ نامێنێت،
 به‌مه‌ش هه‌نگاوێك زیاتر له‌ نه‌خوێنده‌واری‌‌و لاوازبوونی‌ دیموكراسی‌ ده‌چینه‌ پێشه‌وه‌، هه‌نگاوێك زیاتر به‌ره‌و سیستمه‌ دیكتاتۆرییه‌كان نزیك ده‌بینه‌وه‌، چونكه‌ هه‌ر له‌ بنه‌مادا هاووڵاتی‌ برسی‌ پارویه‌ك نان ناگۆڕێته‌وه‌ به‌ سه‌ربه‌خۆیی‌ له‌ ده‌نگ‌و به‌شداری‌ بڕیارو پرۆسه‌ی‌ به‌ڕێوه‌بردن، ئه‌وسا تاك به‌لایه‌وه‌ گرنگ نییه‌ كێ‌ سه‌رۆكه‌و سیستمی‌ فه‌رمانڕه‌وایی‌ چۆنه‌و تاك مافه‌كانی‌ به‌ كوێ‌ ده‌گه‌ن‌و ژیانی‌ شارستانی‌ چی‌ لێدێت، به‌ڵكو ئه‌و به‌ دوای‌ پرسی‌ پارویه‌ك نانی‌ خۆیی‌‌و ماڵ‌و منداڵیه‌وه‌یه‌تی‌، به‌دوای‌ ئه‌وه‌وه‌یه‌ كێ‌ دینارێك زیاتری‌ ده‌داتێ‌، له‌گه‌ڵ ئه‌مانه‌شدا ئه‌گه‌ری‌ شۆڕشی‌ هه‌ژاره‌كان‌و ته‌قینه‌وه‌ی‌ دۆخه‌كه‌ش ئه‌گه‌رێكی‌ كراوه‌یه‌.
كاتێك رێژه‌ی‌ هه‌ژاریی‌ زیاتر ده‌بێت، رێژه‌ی‌ نه‌خۆشییه‌ كۆمه‌ڵایه‌تییه‌كانیش زیاتر ده‌بێت، گه‌نده‌ڵی‌ زیاترو نه‌خوێنده‌واری‌ زیاترو دووڕوویی‌ زیاترو درۆ زیاترو بێوه‌فایی‌ زیاتر‌و، كۆمه‌ڵێك نه‌خۆشی‌ تری‌ جۆرارو جۆر زیاتر ده‌بن، ناهه‌قی‌ نه‌بووه‌ ئیمامی‌ عه‌لی‌ له‌باره‌ی‌ هه‌ژارییه‌وه‌ ده‌فه‌رموێت، ئه‌گه‌ر هه‌ژاریی‌ پیاوێك بوایه‌ به‌ دڵنیاییه‌وه‌ ده‌مكوشت.
له‌ دۆخێكی‌ له‌مجۆره‌دا، كه‌ ئاماژه‌ گه‌لی‌ خراپ‌و مه‌ترسیداریان له‌خۆ گرتووه‌، له‌سه‌ر هه‌موو تاكێك پێویسته‌، به‌تایبه‌ت گه‌وره‌ سیاسییه‌كانی‌ وڵات، له‌ هه‌موو كاتێك زیاتر به‌ هه‌ستیارییه‌وه‌ مامه‌ڵه‌ بكه‌ن‌ و بیسه‌لمێنن دۆستی‌ گه‌لی‌ خۆیان ‌و نه‌ته‌وه‌كه‌یانن، به‌ده‌م داواكاری‌ خه‌ڵكه‌وه‌ بێن‌و رووبه‌ڕووی‌ گه‌نده‌ڵی‌ ببنه‌وه‌و چاكسازی‌ بكه‌ن‌و سیستمی‌ فه‌رمانڕه‌وایی‌ له‌ خزمه‌تی‌ هاووڵاتیاندا باش بكه‌ن، به‌جۆرێك دادگه‌ری‌ له‌دابه‌شكردنی‌ ئه‌و داهاته‌ی‌ دێته‌ وڵاته‌وه‌ بهێننه‌دی‌، ئه‌گه‌رنا دوور نییه‌ ئه‌م دۆخه‌ خراپه‌ شڵه‌ژانی‌ كۆمه‌ڵایه‌تی‌ نه‌هێنێته‌ ئاراوه‌، دوور نییه‌ هه‌ژاره‌كان هه‌ژار تر نه‌كه‌ون، دوور نییه‌ مافی‌ مرۆڤ زیاتر پێشێل نه‌بێت، دوورنییه‌ خه‌ڵكانێكی‌ زۆر به‌هۆی‌ هه‌ژاری‌ تونده‌وه‌ بێبه‌ش نه‌بن له‌ مافه‌ سه‌ره‌تاییه‌ ئابووری ‌‌و كۆمه‌ڵایه‌تی‌‌ و سیاسی ‌‌و رۆشنبیرییه‌كانیان، ئه‌وسا ئاسان نییه‌ بیهێنیته‌ پێشچاوی‌ خۆت داهاتووی‌ ئه‌م وڵاته‌ به‌ كوێ‌ ده‌گات؟ هه‌روه‌ك به‌ دڵنیاییه‌وه‌ پێگه‌ی‌ سیاسییه‌كانیش وه‌ك ئه‌وه‌ی‌ ئێسته‌ نابێت، دواجار گه‌له‌كه‌شمان به‌ ده‌ستی‌ به‌تاڵ له‌و هه‌موو خه‌ونه‌ی‌ دێته‌ ده‌ره‌وه‌ كه‌ ساڵانێكه‌ ره‌نجیان بۆ ده‌دات‌و گه‌نجه‌كانی‌ له‌ پێناویدا ده‌كاته‌ قوربانی‌.
