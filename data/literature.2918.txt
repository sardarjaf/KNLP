له‌سه‌رده‌می مندالیت  یاری بووکێنیێت ده‌کرد ، باوکت پیشمه‌رگه‌ بوو.
هه‌میشه‌ چاوت له‌ ڕێبوو، به‌لکو باوکت له‌سه‌ر کۆلانه‌که‌ به‌دیار که‌وێت  و به‌ منداله‌کانیتر بلێیت : ئه‌وه‌ باوکم هاته‌وه‌ .
ئه‌و ڕۆژانه‌ی باوکت مۆله‌تی وه‌رده‌گرت چه‌ند ڕۆژێک سه‌ردانی ده‌کردن ..  له‌باوه‌شی  جودانه‌ده‌بویته‌وه‌ و سات نا ساتێ ماچت ده‌کرد ..هه‌رچه‌نده‌ باوکت ده‌یگوت : کچم ماچم مه‌که‌ نابینی ڕیشم  ڕوخسارتی سوور کردۆته‌وه‌.
بیره‌وه‌رییه‌کانت له‌گه‌ل باوکت له‌ کانییه‌کی پاک و بێگه‌رد ده‌چوو ، هیچ جۆگه‌یه‌کی لێنه‌ده‌بوه‌وه‌ .
چونکه‌ له‌ دواساته‌کانی ته‌مه‌نی مندالیت باوکت شه‌هید کرا.
ڕۆژانی هه‌رزه‌کاریت له‌گه‌ل دایک و قاره‌مانی برات برده‌ سه‌ر..دلته‌نگی و خه‌مه‌کانت له‌ دایکت ده‌شاره‌ده‌وه‌ .. به‌لام هیچ ساتێک له‌ ژیانتدا ڕوخساری باوکت له‌ یاد نه‌ده‌چوو .
له‌گه‌ل دلێر بوون به‌هاوسه‌ر.. به‌لام به‌داخه‌وه‌ له‌ رۆژی گواستنه‌وه‌ت قاره‌مانی برات شاری به‌جێهێشت و بوو به‌ پێشمه‌رگه‌!
وتیان شۆرش ده‌ستی پێکردۆته‌وه‌ ..چیتر دایکت فرمێسکه‌کانی نه‌شارده‌وه‌ ..به‌و ڕۆژگاره‌ به‌ دزیی هاوسێکانه‌وه‌ ده‌گریا و ده‌یگوت : ده‌رگای حه‌وشه‌م هه‌میشه‌ والا بوو باوکت نه‌گه‌ڕایه‌وه‌ .. ئه‌م جاره‌ په‌نجه‌ره‌کان دامه‌خه‌ن به‌لکو قاره‌مانی کوڕم ده‌گه‌ڕێته‌وه‌.
ئه‌و ڕۆژه‌ی به‌ نێهینی پرسه‌تان بۆ قاره‌مانی برات دانا.. دلێری هاوسه‌رت له‌وێ نه‌بوو..وشه‌ی مالئاوایی له‌سه‌ر ده‌رگا و په‌نجه‌ره‌کان بۆ نوسیت .. ئه‌ویش وه‌ک بالنده‌یه‌ک له‌ شه‌ققه‌ی بالیداو به‌ره‌و چیاکانی کوردستان فڕی.
کاتێ له‌ دایکت ده‌ڕوانی: له‌ژێر په‌رچه‌می.. مووه‌ سپیه‌کانی شاردبوه‌وه‌..به‌م ڕۆژگاره‌ بۆ قاره‌مانی برات و باوکت ده‌گریا..له‌ جیاتی ته‌شی ڕستن پرچی ده‌ڕنییه‌وه‌.
تا دوا هه‌ناسه‌ دایکت بارێ خه‌می هه‌لگرتبوو.. کاتێک دڵی پڕبووله‌ خه‌م ده‌ستی له‌سه‌ر دڵی دانا وهه‌ناسه‌ی لێبڕا.
ده‌ستت بۆ گیرفانه‌کانی لای دلی دایکت برد وێنه‌ی باوکت و قاره‌مانی برات له‌ ئه‌لبومی خه‌مه‌کانی دایکت بوون.
وێنه‌کانت هه‌لگرت ..حه‌زت نه‌کرد وێنه‌ی دلێری هاوسه‌رشت بخه‌یته‌ ناو ئه‌لبوومی خه‌مه‌کان .
ناچار تۆش کۆچت کرد به‌ره‌و گونده‌کانی بناری چیا..له‌وێ کۆرپه‌یه‌کی جوانت کرده‌ دیاری بۆ دلێر.
حه‌زت به‌سه‌یرکردنی دڵێر بوو.. کاتێ نانی ده‌خوارد یاخود کاتێ بێده‌نگ ده‌بوو.. ده‌تزانی ئه‌م پیاوه‌ چ ئیلهامێ له‌ سنگی په‌نگی خواردۆته‌وه‌ ، تۆش ده‌تگوت : دلێر ئه‌وه‌نده‌ بیری لێمه‌که‌ره‌وه‌ ..بڵێ خۆشمده‌وێی.
وێنه‌ی دلێر و قاره‌مانی برات و باوکت خسته‌ ناو ئه‌لبومی خه‌مه‌کانی دایکت ..فرمێسکه‌کانت چیتر نه‌شارده‌وه‌ ..هه‌رکات شۆڕبوونایه‌ خواره‌وه‌ سوێری لێوتی ته‌ڕده‌کرد..قورگ پڕ له‌گریان باوه‌شت به‌خاک ده‌کرد ده‌تگووت: بمبه‌ له‌گه‌ل خۆت.
نه‌ورۆزه‌..‌ ڕێبوار ڕانگ و چۆخه‌ی مه‌ره‌ زی وکلێته‌ی  پۆشیوه‌ و پوزه‌وانه و کلاشێکی په‌ڕۆیینی له‌ پیدایه‌..حه‌زت ده‌کرد  ئه‌م نه‌ورۆزه‌ دلی ڕێبوار خۆشکه‌یت و خه‌می دلت بسڕیته‌وه‌..به‌لکو له‌م سه‌یرانه‌ ڕێبوارش عاشقی کچه‌ کوردێک بێت و ..زه‌ماوه‌ندی بۆ بگێریت.
نه‌ورۆزت به‌ خۆشی له‌گه‌ل رێبوار و هاوڕێکانی برده‌ سه‌ر..تۆ جوانترین خوانه‌ت ڕازانده‌وه‌ ..ئه‌وانش مه‌ست ببون.. دووکه‌لی جگه‌ره‌کانیان ئه‌و ناوه‌ی ته‌نی بوو ..تۆ ده‌تویست ڕێبوار دلته‌نگ نه‌بێت وهه‌رده‌م له‌خۆشیدابێت..
له‌ناکاو ڕێبواری کورت ونبوو!...پاش چه‌ند ڕۆژێک ته‌له‌فۆنی بۆ کردی وتی : دایکه‌ من له‌ قه‌ندیلم ..پێشمه‌رگه‌م..داوای لێبوردن ده‌که‌م تا ماوه‌یه‌کیتر ناتوانم په‌یوه‌ندیت له‌گه‌لدا بکه‌م.
تۆ له‌خه‌می ئه‌وه‌بووی : ئاخۆ کێ كراسه‌کانی  ڕێبوار ده‌شۆرێ؟ ڕێبوار چی ده‌خوات ؟ ئه‌ی ئه‌گه‌ر سه‌رمای بوو؟
ده‌ستت بۆ گیرفانی لای دلت برد.. ئه‌لبومی خه‌مه‌کانی دایکت ..وێنه‌ی باوکت و قاره‌مانی برات و دلێری هاوسه‌رتی تیابوو..دلت گوشرا ..یه‌ک به‌دنیا هاوارت کرد : خۆشمده‌وێن ..خۆشمده‌وێن..
