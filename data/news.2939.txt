هێزەكانی سوپای عێراق لەپێشڕەوییەكانیاندا بۆ كۆنترۆڵكردنەوەی قەزای فەللوجە بەردەوامن و وتەبێژی وەزارەتی بەرگری عێراقیش رایدەگەیەنێت، كە هێزەكانی سوپا گەیشتوونەتە دەروازەی قەزاكە.
لای خۆشیەوە نەسیر نوری‌ وتەبێژی‌ وەزارەتی‌ بەرگری‌ عێراق رایگەیاند، كە رۆژی چوارشەممە سوپاو هێزەكانی‌ حەشدی‌ شەعبی‌ و حەشدی‌ نیشتمانی‌ گەیشتوونەتە دەروازەی‌ قەزای‌ فەللوجە.
ئاماژەی بەوەشكردووە، كە لەئێستادا قۆناغی یەكەمی پرۆسەی رزگاركردنی قەزاكە كۆتایی هاتووەو لەقۆناغی دووەمدا هێزە ئەمنیەكانی عێراق پرۆسەی چوونە نێو سەنتەری شارۆچكەكەو كۆنتروڵكردنەوەی دەست پێدەكەن.
وتەبێژی‌ وەزارەتی‌ بەرگری‌ عێراق وتیشی، كێشەی گەورەی هێزەكانی سوپای عێراق ئەوەیە، كە تیرۆریستانی داعش خەڵكی سڤیلی فەللوجە وەكو قەڵغانی مرۆیی بەكار دەهێنن و لە ناو ماڵ و شوێنی خەڵكی شارۆچكەكە خۆیان حەشارداوە، بۆیە هێزەكانیان ناتوانن بەتەواوی ئەو ناوچانە بۆردومان بكەن.
جێی ئاماژەیە لەئۆپەراسیۆنی‌ كۆنترۆڵكردنەوەی قەزای فەللوجەدا، جگە لەهێزەكانی سوپای‌ عێراق ‌و حەشدی‌ شەعبی‌، چەكدارانی هۆزەكانی‌ ناوچە‌كەو دژە تیرۆرو پۆلیسی‌ فیدراڵیش بەشدارن.
