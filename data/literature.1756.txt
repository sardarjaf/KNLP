بیری سه‌ربه‌خۆیی و دامه‌زراندنی ده‌وڵه‌تی كوردی، به‌ درێژایی دیرۆكی شۆڕشه‌كانی كوردستان، بووه‌ته‌ دروشم و ئامانجی نه‌ته‌وه‌ی كورد و شتێكی تازه‌ نییه‌، هه‌نووكه‌یش پرسی كورد له‌سه‌ر ئاستی هه‌موو كوردستان جۆرێك له‌ جووڵه‌ و ئه‌كتیڤبوونی‌ به‌ خۆیه‌وه‌ بینیوه‌.
ئه‌و ده‌رفه‌ته‌ زێرینه‌ی‌ كه‌ سه‌رۆكی هه‌رێمی كوردستان بۆ سه‌ربه‌خۆیی و ده‌وڵه‌تی كوردستان ئاماژه‌ی پێده‌كات، ده‌رفه‌تێكی له‌باره‌، خۆزگه‌ هه‌موو كوردستانی گه‌وره‌ی‌ ده‌گرته‌وه‌، به‌ڵام له‌ ئێستادا ئه‌م ده‌رفه‌ته‌ ته‌نیا بۆ باشووری كوردستانه‌، ئه‌گه‌ر سه‌رنجی بارودۆخی كوردستان بده‌ین به‌ روونی‌ هه‌ست به‌وه‌ ده‌كه‌ین و ده‌بینین سه‌رۆكی هه‌رێمی كوردستان ڕابه‌رایه‌تی پرۆسه‌ی سه‌ربه‌خۆیی ده‌كات و كاریگه‌رییه‌كی زۆر گه‌وره‌ی له‌سه‌ر به‌نێوده‌وڵه‌تی بوونی پرسی كورد هه‌یه‌، له‌سه‌ر ئاستی هه‌ر چوار پارچه‌ی كوردستانیش هیچ سه‌ركرده‌یه‌كی كورد نییه‌، هێنده‌ی جه‌نابی مسعود بارزانی له‌ سه‌ر ئاستی نێوخۆیی و نێوده‌وڵه‌تی به‌هێز بێت، ده‌كرێت بڵێین وجوودی به‌ڕێز مسعود بارزانی فاكته‌رێكی به‌هێزه‌ بۆ ئه‌كتیڤبوونی پرسی كورد، لێدوان و هه‌وڵه‌كانی جه‌نابی سه‌رۆك مسعود بارزانی‌، له‌پێناو سه‌ربه‌خۆیی كوردستان خوێندنه‌وه‌یه‌كی واقیعییانه‌یه‌ بۆ ڕه‌وشی سیاسی كوردستان، عێراق، ناوچه‌كه‌ و خستنه‌ڕووی چاره‌سه‌ری گونجاوه‌ بۆ پرسه‌كان، به‌ تایبه‌ت پرسی ڕیفراندۆم بۆ ڕاگه‌یاندنی سه‌ربه‌خۆیی كوردستان، ئه‌م هه‌وڵانه‌ی سه‌رۆك بارزانی له‌م كاته‌دا بایه‌خی زۆری هه‌یه‌، ئه‌مڕۆ كه‌ به‌ سه‌رده‌می ڕزگاری و ئازادیی نه‌ته‌وه‌ چه‌وساوه‌كان له‌ ژێرده‌سته‌یی و دیكتاتۆریه‌ت ناسراوه‌، كاتی ئه‌وه‌یه‌ به‌ شێوازێكی‌ ئاشتیانه‌، دوور له‌ هه‌موو ئاریشه‌ و كێشه‌یه‌ك، جیابوونه‌وه‌ ڕابگه‌ینین، به‌ جیابوونه‌وه‌مان له‌ ڕووی یاساییه‌وه‌ پرسی كورد ده‌چێته‌ قۆناخێكی دیكه‌وه‌، نابێت پرۆسه‌كه‌ له‌به‌ر هیچ هۆكار و بیانووێك دوابخرێت، هه‌نووكه‌ هه‌لومه‌رجێكی هه‌رێمی‌ و نێوده‌وڵه‌تی، هاوكات ده‌رفه‌تێكی گرنگ بۆ كورد دروست بووه‌ و نابێت له‌ده‌ست بدرێت.
من له‌وه‌ نیگه‌رانم ئه‌گه‌ر پێش كۆتاییهاتنی شه‌ڕی داعش سوود له‌م ده‌رفه‌ته‌ وه‌رنه‌گرین، ئه‌و هه‌ڵوێسته‌ی‌ كه‌ سه‌ركردایه‌تی كورد و شه‌قامی كوردی له‌هه‌مبه‌ر سه‌ربه‌خۆیی ده‌ینوێنن مافێكی یاسایی و ده‌ستووری تاك به‌تاكی كوردستانیانه‌، مانه‌وه‌ له‌ ده‌وڵه‌تێك كه‌ ڕێز له‌ مافی هاونیشتیمانیانی نه‌گرێت و پارێزگاریان لێ نه‌كات، شایه‌نی مانه‌وه‌ نییه‌، به‌ڵكو جیابونه‌وه‌ لێی، به‌ر له‌وه‌ی‌ ماف بێت، ئه‌ركێكی‌ ئایینی‌ و نه‌ته‌وه‌ییه‌، وه‌ك كورد هه‌ر له‌ سه‌ره‌تای‌ دروستبوونی ده‌وڵه‌تی‌ عێراقه‌وه‌ (1921) تا ئێستا، مێژوویه‌كی‌ تاڵ و ڕابردوویه‌كی‌ پڕ له‌ ناخۆشیمان له‌سه‌ر خاكی‌ عێراقدا هه‌یه‌، له‌به‌رئه‌وه‌ با ئیتر جیا بینه‌وه‌.
