قوتابیەکە گوتی : مامۆستا ؛ لە مێژە لەو خەیالەم هەزارەها کۆتری سپی پەیدا بکەین وەک سمبولێک بۆ ئاشتی و ئازادی بە ئاسمانی شارەکەمان بیفڕێنین !
بۆ ڕۆژی دوایی سولتانەکان قوتابی و مامۆستاکەیان سزا دا .
مامۆستاکە لە پیشەکەی دوورخرایەوە ، قوتابیەکانیشیان دابەش کرد بەسەر قوتابخانەکانیتری شار .
بۆ سالی نوێ و یادی ماتەمینی کۆترە سپیەکان .. قوتابی و مامۆستاکان لە ژێر زەمینی شار کۆبوونەوە بە پلانێکی نوێ .
لە ڕۆژی یادەکە هەرچەندە بەفردەباری ، کەچی دوو ئەوەندەی تر چەکدار ڕژانە ناوشار و بازگەیان لە سەر سووچی هەموو کۆلانەکان دانا.
مامۆستا و قوتابیەکان هەرچی کۆتری ڕەش هەیە کۆیان کردەوە وەک سمبولێک بۆ ماتەمینی ، لەسەربانی هەموو مالێک کۆتر لە شەقەی باڵیدا  و ئاسمانی شارەکەیان داپۆشی .
کاتێک ئاسمان ڕەش و سپی هەلگەڕا ، چەکدارەکان لوولەی تفەنگیان ڕوو لە ئاسمان کرد و کۆترە ڕەشپۆشکانیشیان بە زاماری بەردایە خوارەوە .
پەڕی ڕەشی کۆترەکان ئاوێتەی کلۆبەفرەکان بوون و شاریان بە ڕەنگی ڕەش و سپی و سوور داپۆشی !
بۆ سبەینێ گوێمان لە ڕادیۆی سولتانەکان بوو دەیگوت : چەکدارەکانمان بێ تاوانن ..لەبەرئەوەی لە کاتی فڕینی کۆترە ڕەشەکان بەفر باریوە و ڕەنگی کۆترەکان گۆڕاون !
هەرچەندە هەندێک کەس بەم پاساوەی سولتانەکان فریو دران ، کەچی لەبیریان چوو بوو کە کۆتر هەر کۆترە ئەگەر ڕەش بێت یان سپی !
