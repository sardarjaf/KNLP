کولتوری ستالینیانەی گێڕانی مەراسیم بۆ سەرکردە سیاسیەکان ، بەهۆی مەزنی شۆڕشی ئۆکتۆبەرەوە بۆتە مۆتەکەیەکی گەورەی جیهانی ….
لێنین بە هیچ شێوەیەک ڕەزامەندی خۆی لەسەر مەراسیمی بۆرژوازیانەی مردن و ناشتنەکەی خۆی ڕەتکردۆتەوە ، دواتر کرۆپسکایا ویستی ئەم وەسیەتە جێبەجێ بکات بەڵام هەڕەشەی ستالین لە کڕۆپسکایاو هەر کەسێکی تر لە ناو بەڵشەفیکەکاندا ، لەلایەن ستالینەوە سەرکوتکرا ، ستالین لە پێناو دەرخستنی ڕۆڵی خۆیی و سەپاندنی هەژموونی خۆی لەم مەراسیمەداو جێگیرکردنی کولتووری پەرستنی سەرکردەی پیادەکرد.
ئەم مێژووە تەحریفکراوە تائێستاش ڕەواجی هەیە ، بۆ نمونە کۆریای باکوور چیان نەکرد بۆ کیم ئیل سۆنگ ؟!
….هتد .
بلیخانۆف لە کتێبی “ڕۆڵی فاکتەری مادی لە مێژوودا ” باس لە ئیحساس و عاتیفەی مرۆڤەکان ئەکات لە کۆمەڵگای سەرمایەداریدا یان لە کۆمەڵگای چینایەتدا ، نمونەی دوو دایک ئەهێنێتەوە کە کوڕەکانیان ئەمرن ، یەکێکیان ( ماشێنکای ) خاوەن دەسەڵاتە ، دووەمیان (ماشێنکای ) ژنە هەژاری ناو ماڵە .
بلیخانۆف ئیحساس و عاتیفەی ئەم دوو ژنە و ئەم دوو دایکە شی ئەکاتەوە کاتێک کوڕەکانیان ئەمرن .
شیوەنی ماشێنکای هەژاری ناو ماڵ بۆ کۆڕە مردووەکەی هەمووی بریتییە لە یادکردنەوەی ئەو یادگاریانەی کە بە کەساسی و کوڵۆڵی چاوەڕاوانی کوڕەکەی کردووە کە ئەگەڕێتەوە بۆ ماڵەوەو بژێوی خۆی و دایکی پەیداکردووەو دابینکردووە .
شیوەنی ماشێنکای خاوەن دەسەڵات بریتیە بووە لە یادکردنەوەی یادگاریە خۆشەکانی ئەم دایکە کاتێک کوڕەکەی مناڵبووە ئەویش لە هۆڵەکانی جەژنگێڕان و سەفاو خۆشیدابووە …
کرێکاران و زەحمەتکێشانی کوردستانیش بە ژن و پیاوەوە وە بە مردنی سکرتێری یەکێتی و سەرۆک کۆماری عێراق فرسەتێک دێتە بەردەستیان کە ناخی خۆیان بەتاڵبکەنەوەو خۆیان لە قوڕبگرن و بگرین و شیوەن بکەن بۆ ئەو ژیانەی کە تیایدا ئەژین ، بەڵام بە شێوەیەکی ڕوکەشیانە گریانە بۆ سەرۆک .
سازکردنی ئەم مەراسیمانە پێش هەموو شتێک زیادکردن و بەهێزکردنی دەسەڵاتی حیزبە قەومیە کوردیەکان و دەسەڵاتەکەیانە ، ئەم دەسەڵاتە لەوەدا بەرجەستە ئەبێتەوە چۆن کەسانێکی پارێزەرو بەرپرس و کاربەدەستانی ئەم دەسەڵاتە بۆرژوازیەن و نمایشی هێزی سەربازی و پۆلیسی خۆیان نیشانئەدەن.
لەلایەکی ترەوە تەنانەت مردنی سەرۆکەکان ئەبێ ببێتە هۆی بەهێزکردن و چەسپاندنی دەسەڵاتداریەتی بۆرژوازی لە کۆمەڵدا ، ئەوان ئەیانەوێت بەم پڕاکتیکە سیاسیانە جەماوەر بخەنە خەونێکی ناخۆشەوە کە ژیانی خۆیان لە بیر بەرنەوەو بەلایانەوە گرنگ نەبێت و خۆیانی بۆ گیانفیدا بکەن …!
ڕیفڕاندۆمێکی درۆزنانەی بۆرژوازی لە هەرێم بۆ لە بیربردنەوەی تەواوی نەهامەتی و قەیرانە ئابووری و سیاسیەکانی هەرێم بوو کە بەدرێژایی ۲٦ ساڵە خەڵکی بەدەستیەوە ئەناڵێنن .
ووتیان ئەم شیوەنە ئەبێ حەوت ڕۆژ بخایەنێت ، بەڵام پێ ئەچێت کە بەم زووانە تەواو نەبێت ، ڕەنگە حەو مانگ بێت ، یان حەوت ساڵ بێت ، یان ببێتە شیوەنێکی دائیمی کوردان کاتێک مەزارگا بۆ سەرۆکەکەیان دروست ئەکەن ، وببێتە شیوەنێکی تر لە جۆری شیوەنەکانی حسن و حسێن و علی کوڕی طالب کە سەدەها ساڵە کوژراون .
