            هەموو جارێ وەختی گڕوگاڵی ئازادی کەلەبجە دەکرێت و، ئاوڕی پێنوسەکان لەگەرووی دەنگی پەڕاوەکانیان دادەبڕدرێت؛ هەرچی تفەنگی بەرگریشە ژەنگ هەڵدێنێ!..
ئەمە تابلۆیەک بوو لەدەروازەی ئاوایی سوڵتاناوا، هەروەها لەسەر تابلۆی سەر شەقامەکانی ئاواییش ئەم دەستەواژەو ڕستە پەرتانە نوسراون:
بۆ ئەوەی بەشوانێک بڵێین: بەدەورەت بی (بەدەوڵەت بی)؛ دەبی جێی پێیەکانمان خۆش بکەین، ئەویش بە کچ بەکچی (مەبەستم ژن بەژنی) دەبێت لەگەڵ دەرو جیرانەکانمان!..
ئەویش لەگەڵ هەمووان نا!!!....
ئاگاداربە حەزرەتی سوڵتان؛ با پەیکەرەکەی ئەم جارە لەبەردێکی ئاسنی بێت نەک وەکو جارانی پێشو هەر لەقوڕەکەی پێش بێرایی سەرایێ!!..
ئەگەر دەستە چڵکنەکانی کۆڵانەکەی نێزیک دەرەدێ لێ بگەڕێن؛ کەژاوەی ڕۆژ هەڵاتن وڕۆژ ئاوابوون.. زەردەخەنەو نوری مانگەشەو؛ ئێرە وەکوو چورچرا دەڕازێننەوە!..
سبەی؛ بەپێی ڕێ وشوێنی مونەجیم باشی ومحەلی ئێوارێ، وێکڕا بۆ نوری سەرا، عەسراویەک  دەخۆینەوەو ئاهەنگ دەگێڕین!!..
بەس هەمووتان وەرن.. کەس خۆ نەگریتەوە!..
بڕو بیانووم ناوێ!..
ئەمە فەرمانی حەزرەتی سوڵتانە!!!...
هەر خۆ گیڤ کردنەوەو بۆڵەبۆڵ نەبێت!..
سەرەد کردنی خۆڵی مردووان بەسە!..
ئەم جارە مێژوو نامەیەکی بۆ ناردووین ودەڵێ: ڕوحم بەکەس مەکەن، قسەی خۆتان بکەن!..
دەستی ئاهەنگیش بۆ هەمووان ڕایێرن!..
هەرچی هاتە شایی با بێت، ئەگەر سترانیشی جیا بێت!!!...
دواجار ئەوەی لەدەلاقەو پەنجەرەی ئاواییەوە دیار بوو؛ ئەوە بوو کە، هەموو چوونەوە لای سوڵتان و، سوڵتانیش هەر وەکو جاران!..
