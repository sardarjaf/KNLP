بیركردنه‌وه‌ له‌نوسینه‌وه‌ی ئه‌زموونی شانۆیی تیۆریزه‌ كردنی چه‌مكه‌ سه‌ره‌كیه‌كانی هه‌ر پڕۆژه‌یه‌‌كی درێژخایه‌نی ئه‌زموونیه‌، ئه‌وه‌ش ده‌رگای تر ده‌كاته‌وه‌ بۆ ڕووبه‌ری گوتاری ڕه‌خنه‌یی، بۆیه‌ شاعیرو نوسه‌ر خزعل الماجدی به‌رگی یه‌كه‌می كاره‌ شانۆییه‌كانی به‌ته‌نیا ‌چاپكردنی تێكسته‌ شانۆییه‌كانی نییه‌، ئه‌و دێت ئه‌و كارانه‌ تیۆریزه‌ ده‌كات له‌ڕێگه‌ی پۆلین كردنی بۆ سێ قۆناغ، كه‌ هه‌ر قۆناغێك چه‌ندین تێكست ده‌گرێته‌ خۆی، له‌پاڵ بۆچوونی جیاواز له‌باره‌ی كاره‌كان ده‌خاته‌ ڕوو، ئه‌وه‌ ده‌رگاكردنه‌وه‌یه‌ بۆ دیدی فره‌ ره‌هه‌ندی ڕه‌خنه‌یی، كه‌ له‌گفتوگۆكردن له‌باره‌ی كاره‌كانه‌وه‌ زه‌مینه‌یه‌كی پته‌وی ڕه‌خنه‌ هه‌بێت بۆ قسه‌كردن، جیا له‌وه‌ش خۆشی له‌باره‌ی تێكسته‌كانه‌وه‌ هه‌ندێك ئاماژه‌ی سه‌ره‌كی ده‌خاته‌ ڕوو.
كه‌ له‌دنیای نووسینی ئێمه‌دا به‌ زه‌حمه‌ت به‌دی ده‌كرێت، وه‌ك چۆن شانۆكار ترسی له‌نووسینه‌وه‌ی ئه‌زموون هه‌یه‌، چونكه‌ نایه‌ت قسه‌ له‌چه‌مك و تیۆره‌كان بكات، نه‌بوونی تواناكان وای لێده‌كات بكه‌وێته‌ گێڕانه‌وه‌و نووسینه‌وه‌ی یادداشت، ئه‌وه‌ش جیانه‌كردنه‌وه‌ی نووسینه‌وه‌ی ئه‌زموونه‌ له‌ یادداشت، بۆیه‌ ترس له‌ڕه‌خنه‌ هۆكارێكیتری بیرنه‌كردنه‌وه‌یه‌ له‌و پڕۆسه‌ی نووسینه‌، هه‌موو ئه‌مانه‌ واده‌كه‌ن له‌كاتی قسه‌كردن له‌ئه‌زموونی شانۆكاری كورد نه‌توانین دیدی ڕه‌خنه‌یی بخوێنینه‌وه‌، چونكه‌ نه‌بوونی نێوه‌ندێكی ئه‌رشیفی وای كردووه‌ ئه‌و ووتارانه‌ی نووسراویشن به‌زه‌حمه‌ت به‌دی بكرێت، ئه‌وه‌ جگه‌ له‌نه‌بوونی دیدی شانۆكارو نووسه‌ره‌كه‌ بۆ ئه‌و دنیابینیه‌ی كه‌ كاری تیا كردووه‌.
ئه‌م هه‌وڵه‌ی لێره‌دا له‌باره‌یه‌وه‌ ده‌دوێین، ده‌كرێت پیاچوونه‌وه‌یه‌كی گرنگ بێت بۆ نووسه‌رو شانۆكاری كورد، كه‌ بیر له‌نووسینه‌وه‌ی ئه‌زموونه‌كانی بكات، به‌بێ ئه‌وه‌ی بچێته‌ ئاستی یادداشته‌وه‌، ئه‌وه‌ش له‌كاتێكدا دڵنیاین كه‌ نووسینه‌وه‌ی ئه‌زموون پێویستی به‌مه‌عریفه‌ی قووڵی شانۆیی هه‌یه‌، وه‌ك كاتی سه‌یری تیۆریزه‌ی قۆناغه‌كان ئه‌كه‌ین له‌لای خه‌زعه‌ل ئه‌لماجدی هه‌ست به‌ مه‌عریفه‌یه‌كی فراوانی شانۆ ده‌كه‌ین، كه‌ ده‌بێت نووسینه‌وه‌ی ئه‌زموونه‌كان له‌و ئاسته‌ مه‌عریفی و ئاگاییه‌ شانۆییه‌وه‌ بنووسرێت.‌ ‌
ئه‌وه‌ی له‌م قۆناغه‌دا ده‌بینین بریتیه‌ له‌پڕۆژه‌ی چه‌ندین تێكستی شانۆیی، ئه‌و ده‌سپێكه‌ بۆ ئه‌زموونی وێنه‌یی له‌لای نووسه‌ر بریتیه‌ له‌قسه‌كردنی بۆ چه‌مكی شیعریی ووتراوو و شیعریی وێنه‌یی، ڕوانینیه‌تی بۆ تێگه‌یشتن له‌وێنه‌ی شیعریی و ناسینی وێنه‌ی شانۆیی، ئه‌وه‌ش له‌ناو تێكسته‌كان یه‌كه‌یه‌كی كه‌ڕنه‌ڤاڵی بۆ وێنه‌و شیعر بنیاتناوه‌، كه‌ تێكست بریتی بێت له‌ شانۆیه‌كی شیعریی له‌قووڵایی مانا وێنه‌ییه‌كانه‌وه‌.
ووتراو چه‌نده‌ به‌ره‌و دووركه‌وتنه‌وه‌مان به‌رێت له‌زمانی ساده‌، شیعریی وێنه‌یی زیاتر به‌ره‌و ڕه‌هه‌ندی فه‌لسه‌فی شیعرمان ده‌بات، ڕه‌هه‌ندێكی ئه‌نتۆلۆژی به‌ شانۆ ده‌به‌خشێت.
ئه‌و شیعریه‌ته‌ی وێنه‌ واده‌كات بڕواته‌ ناو زینده‌گی شاعیرانه‌وه‌، به‌بێ ئه‌وه‌ی گێڕانه‌وه‌ی مێژوویی بنیات بنێت، وه‌ك له‌م شانۆگه‌ریه‌ی له‌باره‌ی دوا رۆژه‌كانی ژیانی رامبۆی شاعیر نووسیویه‌تی، ده‌بینین كۆی قۆناغی كۆتایی ژیانی ڕامبۆی شاعیر ده‌بێته‌ ڕووبه‌ری نووسین، ئه‌وه‌ی له‌لای ئه‌و گرنگه‌ ئه‌وه‌ ڕه‌خنه‌گرتنه‌ له‌ژیارو مێژوو‌، به‌تایبه‌ت له‌شانۆگه‌ری (گۆشه‌گیریی له‌ كریستاڵ) زیاتر دركی پێده‌كرێت.
شانۆگه‌ری (گۆشه‌گیریی له‌ كریستال) دیدی سریالیه‌تی شیعریی له‌وێنه‌ی شانۆییدا یه‌كێكه‌ له‌میكانیزمه‌ سه‌ره‌كیه‌كانی ناو دنیای ئه‌و نووسه‌ره‌، ئه‌وه‌ش‌ دووركه‌وتنه‌وه‌یه‌ له‌زمانی سوونه‌تی ڕۆژانه‌، ململانێیه‌ له‌نێوان ژیان و مه‌رگ له‌ڕێگه‌ی گۆڕهه‌ڵكه‌ن و گۆرانی بێژه‌وه‌، شانۆیه‌كه‌ به‌ره‌و بنه‌ماكانی شانۆی پۆست مۆدێرنیتی هه‌نگاو ده‌نێت، چه‌نده‌ له‌ ئاماژه‌و بانتۆمایم نزیك ده‌بێته‌وه‌، هێنده‌ش هه‌ست به‌و رۆحیه‌تی ئۆپیرایه‌ ده‌كه‌ین كه‌ له‌ڕێگه‌ی دوو گۆرانی بێژی ژن و پیاو خوڵقاندوویه‌تی.
وێنه‌ له‌گه‌ردوونێكی پڕ له‌نهێنی ده‌چێت، كه‌ (شیعر، فه‌لسه‌فه‌، تابلۆ، ئۆپیرا، سوریالیزم، بانتۆمایم، سینه‌ما) ده‌گرێته‌ خۆی، ئه‌وه‌ش پێویستی به‌دیدێكی ده‌رهێنانی به‌ئاگا هه‌یه‌، كه‌ درك به‌نهێنی تێكست بكات، هه‌ر ده‌رهێنه‌رێك بیه‌وێ ئینتیمای ڕاسته‌وخۆ بۆ نووسه‌ر بكات، جگه‌ له‌ ده‌رهێنه‌رێكی كالفام شتێكی تر نییه‌، چونكه‌ ئه‌وه‌ ته‌نیا زه‌مینه‌یه‌كه‌ بۆ چۆنیه‌تی ئیشكردنه‌وه‌ له‌گه‌ڵ تێكست، به‌هۆی ئه‌و ڕووبه‌ره‌ فراوانه‌ شیعریه‌ی نووسه‌ر بنیاتنی ناوه‌، كه‌ زه‌مینه‌ی بنیاتنانی شیعره‌ له‌پانتایی شانۆدا، پانتاییه‌ك مه‌شقی به‌رده‌وام توانای دۆزینه‌وه‌ی نهێنی ئه‌و گه‌ردوونه‌ی هه‌یه‌ كه‌ له‌ناو فه‌لسه‌فه‌و شانۆ زینده‌گی خۆی ده‌دۆزێته‌وه‌.
گه‌ڕان وپشكنینه‌كانی به‌ناو زماندا، بیركردنه‌وه‌یه‌ له‌میتا زمان، ئه‌وه‌ش كه‌شفكردنی مرۆڤه‌ وه‌ك كائینێكی زمانه‌وانی، بۆیه‌ له‌ شانۆگه‌ری (ئاهه‌نگی ئه‌ڵماس) ژن وپیاو دوو مرۆڤ نین، هێنده‌ی دوو فایرۆسی جه‌سته‌ی مرۆڤن، ئه‌وه‌ وا ده‌كات زمان له‌نێوان ئه‌و دوانه‌یه‌ وه‌ك فایرۆس و ڕزگاربوونیان له‌ فایرۆس بوون بۆ مرۆڤبوون هه‌وڵه‌ بۆ مردن وه‌ك كرده‌یه‌كی فیسیۆلۆژی ناو سرووشت، زمان لێره‌دا له‌مردن ڕاناكات، هێنده‌ی مردن وه‌ك دۆخێكی سرووشتی ناو سرووشت سه‌یر ده‌كات، بۆیه‌ ده‌یانه‌وێ وه‌ك مرۆڤه‌كانی تر مردنی خۆیان بژین.
ئه‌و دۆخه‌ به‌شداربوونه‌ له‌ناو یه‌كتری, له‌نووسینی ده‌قیتردا درێژ ده‌بێته‌وه‌, ئه‌وه‌ گرفتێكی ئه‌نتۆلۆژیانه‌ی زمانه‌ له‌لای خه‌زعه‌ل، بۆیه‌ له‌شانۆگه‌ری (ئه‌نیما) هه‌ر له‌ناونیشانه‌وه‌ زمان ڕووبه‌رووی ئه‌و دوالیزمه‌ ده‌بێته‌وه‌، به‌وه‌ی ئاماژه‌یه‌كه‌ بۆ ژن كه‌ هه‌ڵگری ڕه‌گه‌زی به‌رامبه‌ریشه‌، به‌واتای ئه‌نیما ڕه‌گه‌زێكی مرۆییه‌ هه‌ڵگری ڕه‌گه‌زه‌كه‌ی تریشه‌, ئه‌و دوو ڕه‌گه‌زه‌ له‌ناو كاره‌كته‌رێكدا، پڕۆسه‌ی گه‌ڕانه‌ به‌ناو نهێنیه‌ شاراوه‌كانی زمان, گومانكردنێكه‌ له‌بوون, گومانێك زمان كاره‌كته‌ره‌كان له‌ناو مرۆڤێكدا چڕ ده‌كاته‌وه‌، ‌له‌م شانۆگه‌ریه‌دا ئه‌نیما ئه‌و به‌شه‌ نووستوه‌ی ناو پیاوه‌كه‌یه‌, ئه‌و ژنبوونه‌ شاراوه‌یه‌ی ناو پیاوه‌, به‌و پێیه‌ی هیچ مرۆڤێك نیه‌ خاڵی بێت له‌ ئه‌نیما, لێره‌وه‌ شانۆگه‌ریه‌كه‌ له‌بڕی ئه‌وه‌ی یه‌ك كاره‌كته‌ری هه‌بێت، ده‌بێت به‌دوو كاره‌كته‌ر كه‌ له‌راستیدا كاره‌كته‌ری دووه‌م كه‌ ژنه‌كه‌یه‌، بریتیه‌ له‌ئه‌نیما، كه‌ به‌شه‌ شاراوه‌كه‌ی ژنبوونی ناو پیاوه‌كه‌یه‌.
‌  
ئه‌گه‌ر ئه‌و زمانه‌ له‌ناو به‌یه‌كداچوونی كاره‌كته‌ر بێت، ئه‌وه‌ له‌بنه‌ره‌تدا سه‌ركێشیه‌كانی زمانه‌، پڕۆسه‌یه‌كی كه‌شفكردنه‌ بۆ نه‌بینراوه‌كانی ڕووبه‌ری زمان، به‌دواندنی دواهه‌مین وێنه‌ی وه‌ستاوه‌، زمان دێت به‌شداری له‌ناو پێكهاته‌ جوانكاری وهونه‌ریی وبیناسازییه‌كان ده‌كات، بۆیه‌ ده‌یه‌وێت دیواربه‌ندی په‌یكه‌ری ئازادی كه‌ كارێكی هونه‌رمه‌ند جه‌واد سه‌لیمه‌و له‌ناوه‌ڕاستی شاری به‌غدا دانراوه‌، دوو له‌كاره‌كته‌ره‌كانی ناو ئه‌و دیواربه‌ندیه‌ بێنێته‌ خواره‌وه‌، زمان دێت ژن وپیاوێك كه‌ له‌كاره‌كه‌ی جه‌واد سه‌لیم ئاماژه‌ن بۆ باوك ودایك ئه‌یانهێنێته‌ ناو ژیانی هه‌نووكه‌وه‌، ئه‌وه‌ش به‌و مه‌به‌سته‌یه‌ له‌لایه‌ك به‌شداریكردنی ڕابردووه‌ وه‌ك ژیار، كه‌ له‌ (گۆشه‌گیریی له‌كریستال) به‌جۆرێكیتر كاری تیا كردووه‌، لێره‌ش له‌ڕێگه‌ی دوو مرۆڤه‌وه‌ كه‌ له‌دیواربه‌ندیه‌كه‌دا ده‌یانهێنێته‌ خواره‌وه‌، جگه‌ له‌وه‌ی ته‌واوی ئه‌و كاره‌ی جه‌واد سه‌لیم ده‌هێنێته‌ سه‌ر شانۆ، به‌هه‌مان فۆڕمه‌وه‌، ئه‌وه‌ش گواستنه‌وه‌ی وێنه‌یه‌كه‌، كه‌ له‌وێوه‌ ئه‌و وێنه‌یه‌ ژیان بداته‌ دوو له‌ مرۆڤه‌كانی ناوی.
پرسیاره‌كه‌ ئه‌وه‌یه‌: بۆچی ژن وپیاوێك له‌ به‌به‌ردبوونی خۆیان ده‌هێنێته‌وه‌ ناو ژیان؟ ئه‌و كاتانه‌ی به‌رامبه‌ر پرسیاری له‌م چه‌شنه‌ بوه‌ستین، ئه‌وا ستراتیژی زمان به‌شداریكردنی ژیاره‌ له‌ناو ئێستادا، به‌وه‌ی ئه‌و میراته‌ مێژووییه‌ش توانای به‌شداریكردنی نیه‌ له‌ئێستادا، ئه‌ویش ناچاره‌ ڕابكات خه‌ون به‌ به‌ردبوونی خۆیه‌وه‌ ببینێته‌وه‌، نه‌وه‌ك بێته‌ ناو زینده‌گی ئێستاوه‌.
ئه‌وه‌ مانیفێستی دووه‌می شانۆیی نووسه‌ره‌، تیایدا بانگه‌شه‌ بۆ گه‌ڕانه‌وه‌ی ڕۆڵی شانۆو شیعر ده‌كات، ده‌چێته‌وه‌ سه‌ر په‌یوه‌ندیی ئه‌و دوانه‌یه‌ به‌یه‌كه‌وه‌، په‌یوه‌ندیه‌ك كه‌ هه‌ریه‌كه‌یان سه‌ربه‌خۆیی خۆیان هه‌یه‌، سه‌ربه‌خۆییه‌ك ته‌واو له‌یه‌كتری ئازاد بوونه‌، ئه‌و ئازادبوونه‌ خوڵقاندنه‌وه‌ی په‌یوه‌ندیه‌كی ئۆرگانی نێوان شیعرو شانۆیه‌.
ئه‌و دوانه‌ شیعرو شانۆ ئه‌مڕۆ له‌ئاستێكی ده‌ست نیشانكراوی نوخبه‌ویی نه‌ماونه‌ته‌وه‌، به‌ڵكو نوخبه‌بوونیشیان په‌یوه‌سته‌ به‌ په‌یوه‌ندیی كولتوریی وكۆمه‌ڵایه‌تیه‌وه‌، ئه‌وه‌ش وایكردووه‌ شیعریه‌تی شانۆ له‌فۆڕمێكی ڕواڵه‌تی شیعریی خۆی نه‌خاته‌ ڕوو، هێنده‌ی شیعریه‌ت به‌ره‌نجامی خوڵقاندنی مانا كولتوریی وكۆمه‌ڵایه‌تیه‌كانی ناو پێكهاته‌ی نمایشی شانۆیی بێت، بۆیه‌ ئه‌ویش ئه‌و شیعریه‌ته‌ ده‌باته‌ ناو سێ‌ ته‌وه‌ری سه‌ره‌كی كاركردن، كه‌ په‌یوه‌سته‌ به‌ شیعروگێڕانه‌وه‌و دراما.
ئه‌گه‌ر شیعر وگێڕانه‌وه‌ دوو ته‌وه‌ری سه‌ره‌كی بن، كه‌ بۆخۆشی كه‌وتۆته‌ گومانی ئه‌وه‌ی ته‌وه‌ری سێیه‌م بوونی نه‌بێت، به‌هۆی ئه‌وه‌ی ته‌وه‌ری سێیه‌م به‌ره‌نجامی په‌یوه‌ندیی ئه‌و دوانه‌ی تره‌، به‌واتای ته‌وه‌ری دراما به‌ره‌نجامی په‌یوه‌ندیی شیعرو گێڕانه‌وه‌یه‌.‌
ئه‌و په‌یوه‌ندیه‌ دۆخێكی تازه‌ی له‌دایكبوون نه‌بوو، به‌ڵكو پێشتر له‌دایكبوون (داستان) هه‌ر به‌ره‌نجامی ئه‌و په‌یوه‌ندیه‌ بووه‌، بۆیه‌ دراما و داستان ڕۆڵه‌ی شه‌رعی شیعرو گێڕانه‌وه‌ن، ئه‌گه‌ر داستان دواتر ببێته‌ ئه‌ده‌بی نووسراو، یاخود نووسینه‌وه‌ی شیعریی بۆ گێڕانه‌وه‌، ئه‌وا دراما گێڕانه‌وه‌ له‌ڕێگه‌ی شیعره‌وه‌ ده‌گوازێته‌وه‌ هه‌ڵچوون وكرداره‌كانی مرۆڤ له‌ژیاندا، بۆیه‌ شانۆ له‌سه‌ره‌تادا نه‌یتوانی پابه‌ند نه‌بێت به‌رێسا تایبه‌تیه‌كانی شیعره‌وه‌، تا له‌سه‌ده‌ی نۆزده‌هه‌م شانۆنووسی نه‌رویژی هنریك ئه‌پسن ئه‌و شانۆیه‌ له‌و زمانه‌ شیعریه‌ ده‌رباز ده‌كات، كه‌ سه‌ده‌ی بیسته‌م بۆ خۆی شانۆ هه‌ڵگری شیعر بوو له‌ڕێگه‌ی كرداره‌وه‌، به‌تایبه‌ت وه‌ك ماجدی ئاماژه‌ بۆ هه‌وڵه‌كانی بیكت ویۆنسكۆ و ئه‌دامۆف و ئه‌وانیتر ده‌كات، به‌بێ‌ ئه‌وه‌ی شانۆكانیان به‌شێوه‌ی شیعری بنووسن، كه‌چی هه‌ڵگری ڕۆحی شیعریی بوون، به‌ڵام نیگه‌رانی خۆی له‌ئاست تێكسته‌ شانۆییه‌كانی شانۆی عه‌ره‌بی ده‌خاته‌ ڕوو، به‌وه‌ی ده‌یانویست به‌ته‌واوی بگه‌ڕێنه‌وه‌ بۆ ناو ئه‌و زمانه‌ شیعریه‌.
دیاره‌ له‌بزووتنه‌وه‌ی شانۆی كوردیدا ئه‌و گه‌ڕانه‌وه‌یه‌ كه‌متر هه‌ستی پێكراوه‌، كه‌ دیارترینیان دوو هه‌وڵی ئه‌حمه‌د سالاره‌ به‌ناوی (دڵدارانی باران) و (وانه‌ی ڕه‌شبه‌ڵه‌ك) هه‌روه‌ها چه‌ند تێكستێكی شانۆی منالان كه‌ به‌و زمانه‌ نووسراوه‌، به‌واتای ئه‌وه‌ی شانۆی ئێمه‌ كه‌متر په‌نای بۆ ئه‌و زمانه‌ شیعریه‌ بردووه‌، كه‌ شانۆ په‌یوه‌ست بكاته‌وه‌ به‌ شیعر، ڕه‌نگه‌ به‌شێكی په‌یوه‌ست بووبێت به‌ كه‌می ڕێژه‌ی ده‌قه‌ شانۆییه‌كانمانه‌وه‌.
بۆیه‌ له‌ڕوانگه‌ی خه‌زعه‌ل ئه‌لماجدی شیعریه‌تی شانۆ به‌و مانا دێرینه‌ی وونكردنی شانۆ خۆیه‌تی، به‌تایبه‌ت ئه‌وانه‌ی شاعیرن و ده‌یانه‌وێت به‌و زمانه‌وه‌ ده‌قی شانۆیی بنووسن، چونكه‌ له‌و كاته‌دا ململانێ‌ ودراما بوونی نیه‌، به‌قه‌د ئه‌وه‌ی سه‌رگه‌رمی ڕه‌گه‌زه‌ شیعریه‌كانن، واته‌ ململانێی درامی كه‌متر ده‌توانرێ‌ هه‌ستی پێبكرێت.
شیعریه‌تی ئه‌كته‌ر ئه‌و شیعره‌یه‌ كه‌له‌ڕێگه‌ی نواندنه‌وه‌ به‌رجه‌سته‌ ده‌كرێت، نه‌ك بۆ خوێندنه‌وه‌ی ده‌یالۆگ به‌زمانی شیعریی، به‌ڵكو ئه‌و شیعریه‌ته‌ به‌ره‌نجامی جوله‌ی جه‌سته‌یه‌، جه‌سته‌ له‌ڕێگه‌ی جوله‌و گواستنه‌وه‌ی جوله‌ فیزیكیه‌كانی ناو سرووشته‌وه‌ توانای به‌رجه‌سته‌كردنی وێنه‌ی شیعریی هه‌یه‌، نووسه‌ر ئاماژه‌ به‌كاره‌كانی ژاك لیكۆك ده‌كات، كه‌ به‌ردی بناغه‌یه‌كی قووڵی بۆ شیعریه‌تی جه‌سته‌ له‌كاره‌كانی بنیاتناوه‌، هه‌ر بۆیه‌ لیكۆك وایده‌بینێت كه‌ هه‌ر شانۆگه‌ریه‌ك له‌چوار ده‌ق پێكهاتووه‌: (ده‌قی نووسه‌ر)، (ده‌قی ئه‌كته‌ر)، (ده‌قی ده‌رهێنه‌ر)، (ده‌قی وه‌رگر) كه‌ جه‌سته‌ش به‌ خاڵی میزانسینی ڕاسته‌قینه‌ ده‌ست نیشان ده‌كات.
ئه‌و شیعره‌ش به‌ره‌نجامی مه‌شقێكی به‌رده‌وامی جه‌سته‌یه‌ له‌كاركردن، هه‌ڵێنجراوی هێزو رۆح و جوله‌ی جه‌سته‌یه‌، ئه‌وه‌ش خاڵه‌ جه‌وهه‌ریه‌كانی ناو قوتابخانه‌ی لیكۆڵكه‌ كه‌ له‌ڕێگه‌ی ته‌كنیكه‌كانی جه‌سته‌وه‌ توانیویه‌تی چه‌ندین ناوی دره‌وشاوه‌ به‌شانۆ ببه‌خشێت له‌جۆری ئاریان مینۆشكین وفیلیب ئافرۆن ومارتالیر وشانزو ئاتیاس وبوندی.
خاڵی گرنگی ناو ئه‌و مانیفێسته‌ شانۆییه‌ی خه‌زعه‌ل پێچه‌وانه‌ی دیدی نوسه‌رانیتره‌، كه‌ ده‌سه‌ڵاتی ده‌ق به‌وێنه‌ی ڕه‌ها ده‌بینن، ئه‌و كه‌ مانیفێسته‌كه‌ی بۆ كۆمه‌ڵه‌ ده‌قێكی خۆی نووسیوه‌، كه‌چی بڕوای به‌ده‌سه‌ڵاتی نمایشه‌ بۆ شانۆ، بۆ ئه‌وه‌ش ده‌گه‌ڕێته‌وه‌ سه‌ر ووته‌یه‌كی ژاك كۆبۆ كه‌ مێژووی شانۆ له‌ڕێگه‌ی ده‌قه‌وه‌ به‌مێژوویه‌كی موزه‌یه‌ف ده‌بینێت، چونكه‌ مێژووی ڕاسته‌قینه‌ به‌لایه‌وه‌ له‌ نمایشی شانۆییه‌وه‌ ده‌ست پێده‌كات، ئه‌وه‌ش ده‌گه‌ڕێنێته‌وه‌ بۆ جۆرێكیتری شیعریه‌تی شانۆ كه‌له‌ڕێگه‌ی نمایش وده‌رهێنه‌ر بنیات ده‌نرێت، هه‌روه‌ها شیعریه‌تی سینۆگرافیا كه‌ نوسه‌رانی شانۆ بایه‌خیان بۆی نیه‌و زیاتر به‌ كاری پرۆسه‌ی ده‌رهێنانی شانۆیی سه‌یری ده‌كه‌ن، كه‌چی ئه‌و ئه‌وه‌ به‌بنه‌مایه‌كی گرنگ وجه‌وهه‌ری ئه‌و شیعریه‌ته‌ سه‌یری ده‌كات.
پێنجه‌مین جۆری شیعریه‌ت كه‌ دواهه‌مینیانه‌ ناوی ده‌بات به‌ شیعریه‌تی فۆنۆگرافیا، له‌ڕووی مانای ووشه‌كه‌وه‌، دابه‌ش ده‌بێته‌ سه‌ر دوو بڕگه‌ (فۆنۆ) و (گرافیا) یه‌، فۆنۆ بریتیه‌ له‌ ده‌نگ، گرافیاش شێوه‌ی وێنه‌یی، به‌واتای ڕووكه‌ش ده‌ڵێین فۆنۆگرافیا ده‌بێت به‌شێوه‌ی وێنه‌یی ده‌نگی، به‌ڵام له‌ڕووی مانای زاراوه‌یی ناوی ده‌بات به‌ (پانتایی ده‌نگی بۆ كاری شانۆیی)، ئه‌وه‌ پلانێكی ده‌نگیه‌ بۆ زمان ومۆسیقاو كارتێكه‌ره‌ ده‌ نگیه‌كان وده‌نگه‌ ئاماده‌كان، كه‌ ده‌چنه‌وه‌ ناو سینۆگرافیا، به‌ڵام له‌بنه‌ڕه‌تدا جۆره‌ شیعریه‌تێكی سه‌ربه‌خۆن.
ئه‌وانه‌ش وێنه‌یه‌كی ڕوونمان بۆ شانۆی شیعریی نوێ‌ بۆ به‌رجه‌سته‌ ده‌كه‌ن، به‌وه‌ی ئه‌و شانۆیه‌ به‌ته‌نیا له‌ڕێگه‌ی شیعریه‌تی ده‌قی ئه‌ده‌بیه‌وه‌ درووست نابێت، به‌ڵكو له‌و پێنج ڕه‌گه‌زه‌ سه‌ره‌كیه‌ درووست ده‌بێت (ده‌ق وئه‌كته‌رو ده‌رهێنه‌رو سینۆگرافیاو فۆنۆگرافیا)، نه‌ ئه‌و شانۆیه‌ به‌بێ‌ شیعر درووست ده‌بێت، نه‌شیعریش به‌بێ‌ ڕه‌گه‌زه‌ پێكهاتووه‌كانی نمایشی شانۆیی توانای درووست بوونی شانۆیه‌كی شیعریی هه‌یه‌.
گه‌ڕانه‌وه‌ بۆ ڕابردوو نوسینه‌وه‌ی مێژوو نیه‌، به‌قه‌د ئه‌وه‌ی مێژوو ده‌بێته‌ زه‌مینه‌ی  ئاگایی كاره‌كته‌ر، بۆیه‌ كاتێ‌ لیلیت وه‌ك یه‌كه‌م ژنی كاره‌كته‌ری ئه‌فسانه‌ی سۆمه‌ری وه‌رده‌گرێت، ئه‌وه‌ نوسینه‌وه‌ی چیرۆكی ژن نیه‌ له‌ناو ئه‌فسانه‌ی سۆمه‌ری، هێنده‌ی مانا ڕه‌مزیه‌كانی ئه‌و كاره‌كته‌ره‌ ده‌به‌خشێته‌ ژنێك له‌شانۆیه‌كی مۆنۆدرامیدا، شانۆیه‌ك كه‌ به‌ده‌یالۆگی شیعریی ده‌ست پێده‌كات، شیعرێك تا به‌ره‌و قوڵایی وێنه‌ی شانۆیی بڕوات، هه‌وڵی دروستكردنی دراما ده‌دات، ئه‌و درامایه‌ش له‌گه‌ڵ سینۆگرافیای شانۆگه‌ریه‌كه‌ وێنه‌یه‌كی شیعریی به‌رز ده‌خوڵقێنن، كه‌ ببنه‌ مۆتیڤێكی ئه‌فسانه‌یی له‌ئێستادا، كه‌ ئه‌فسانه‌ یاده‌وه‌ری بنیاتنانی كاره‌كته‌ره‌، به‌ڵام به‌بێ‌ گه‌ڕانه‌وه‌ بۆ ناو مانا مێژوویه‌كانی ئه‌فسانه‌، چونكه‌ ئێستابوون وكێشه‌ ڕه‌گه‌زیه‌كانی مرۆڤی مۆدێرن له‌عه‌شقدا گرفتی سه‌ره‌كی شانۆگه‌ریه‌كه‌یه‌.
ئه‌و شیعریه‌ته‌ كاتێ‌ به‌ره‌و درامابوون هه‌نگاو ده‌نێت، ڕووبه‌رووی ئه‌و پرسیاره‌ ده‌بینه‌وه‌: ئاخۆ شیعریه‌ت له‌ناو ده‌یالۆگه‌یه‌وه‌ یاحود توانای ته‌وزیف بوونی هه‌یه‌ بۆ سه‌ر ئه‌كته‌رو سینۆگرافیاو فۆنۆگرافیا؟
ئێمه‌ له‌شانۆگه‌ری (ژنه‌ پاسه‌وانه‌كانی ڕه‌یحان) ته‌واو له‌و شیعریه‌ته‌ی ده‌یالۆگه‌وه‌ ده‌په‌ڕینه‌وه‌بۆ شیعریه‌تی بونیادی جه‌سته‌یی كاره‌كته‌ر، به‌وه‌ی دوو ژن كه‌ هه‌ریه‌كه‌یان كێڵگه‌ی بچووكی ڕه‌یحانی هه‌یه‌، جه‌سته‌شیان هه‌ڵگری بۆنی ڕه‌یحانه‌, ده‌ركه‌وتنی پیاوێك به‌ناوی حه‌یران و درووستكردنی په‌یوه‌ندیی عه‌شق، سه‌ندنه‌وه‌ی بۆنی ڕه‌یحانه‌ له‌ژن، ئه‌و وێنه‌ هاودژه‌ی نێوان ڕه‌یحان وحه‌یران سه‌ندنه‌وه‌ی بۆنی ڕه‌یحانه‌ له‌ڕێگه‌ی حه‌یرانه‌وه‌.
ژنی دووه‌م كه‌ عاشقی حه‌یران ده‌بێت، ئه‌و پیاوه‌ی دراوسێیه‌تی وپیشه‌ی دارتاشیه‌، رۆژانه‌ داوای ڕه‌یحانی لێده‌كات، له‌پڕدا ژنی یه‌كه‌م به‌ئاگای دێِنێته‌وه‌ كه‌ ئه‌و چیتر بۆنی ڕه‌یحانی لێنایه‌ت، دوای ئه‌وه‌ی ئه‌ویتر دان به‌و په‌یوه‌ندیه‌ ده‌نێت، په‌یوه‌ندیه‌ك بۆ گه‌ڕانه‌وه‌ی بۆنی ڕه‌یحانه‌كان ده‌بێت ئه‌و عه‌شقه‌ كۆتایی پێبێت، چونكه‌ حه‌یران پیاوی ناو بۆن وخۆشه‌وییستی نیه‌، هێنده‌ی به‌دوای چێژو ئاره‌زووه‌كانیه‌تی له‌گه‌ڵ له‌شفرۆشه‌كان، به‌تایبه‌ت ئه‌و ده‌مه‌ی ژنی دووه‌م ده‌زانێ‌ به‌ر له‌و ژنی یه‌كه‌م به‌هه‌مان په‌یوه‌ندیی تێپه‌ڕیووه‌.
هاتنی حه‌یران ئاشكرابوونی نهێنیه‌كیتره‌، كه‌ ژنی یه‌كه‌م دان به‌وه‌ ده‌نێت، كێڵگه‌یه‌كی تریشی كڕیووه‌، پیازی تیا ده‌چێنێت، ئه‌وه‌ چه‌نده‌ نهێنیه‌كه‌، به‌ڵام هۆكارێكیتره‌ بۆ چاره‌سه‌ركردنی گه‌ڕانه‌وه‌ی بۆنی ڕه‌یحانه‌كان.
ژنی دووه‌م له‌كێڵگه‌ی پیازه‌كه‌دا ژوانێك له‌گه‌ڵ ڕه‌یحان ساز ده‌كات، ڕه‌یحان كه‌ به‌مه‌ستیه‌وه‌ دێت، جگه‌ له‌عه‌شق نكوڵی له‌هه‌موو شتێك ده‌كات، ته‌نانه‌ت كه‌ ژنی یه‌كه‌م دێت نكوڵی له‌و عه‌شقه‌ی پێشووش ده‌كات، بۆیه‌ ژنی یه‌كه‌م ده‌یه‌وێت له‌ناو پیازه‌كان بیچێنێت، ئه‌و وێنه‌ مه‌جازیه‌ بۆ به‌پیازبوونی پیاو، وێنه‌یه‌كی شیعریی به‌رزی شانۆییه‌، كه‌ پیاوانی زه‌وتكردنی جوانی ده‌بێت بكرێن به‌ پیاز، بۆ ئه‌وه‌ی نه‌توانن جوانی داگیر بكه‌ن.
ئه‌و شیعریه‌ته‌ له‌دوا دیمه‌نی شانۆگه‌ریه‌كه‌دا له‌هه‌موو ئاستێكدا ده‌چێته‌ وێنه‌ی باڵاوه‌، له‌ڕوویه‌كدا شیعریه‌تی ئه‌م وێنه‌ سینۆگرافیه‌ له‌ناو كێڵگه‌ی ڕه‌یحانه‌كان ده‌یبینین، چ له‌ِبوونی پێخه‌فێك یاخود ئاوێنه‌ی درێژه‌وه‌، كه‌ ئه‌وانه‌ش وێنه‌یه‌كیتر ده‌به‌خشن بۆسوڕاندنه‌وه‌ به‌ناو جوانیه‌كان به‌ده‌وری خۆیان، به‌بێ‌ به‌شداریكردنی ڕه‌گه‌زی، به‌واتایه‌كیتر بله‌شداریكردنی ئه‌وی ڕه‌گه‌زی سه‌ندنه‌وه‌ی جوانیه‌ له‌وان.
بۆیه‌ ده‌یانه‌وێ‌ پیاوێك به‌ویستی خۆیان درووست بكه‌ن، بۆ ئه‌وه‌ش هه‌ڵده‌ستن به‌درووستكردنی پیاوێك له‌ڕێگه‌ی ته‌خته‌ دارێكه‌وه‌ كه‌ شێوه‌ی پیاوی پێده‌به‌خشن، به‌ڵام پیاوێك ناجولێته‌وه‌، ئه‌و نه‌جولانه‌وه‌یه‌ نه‌بوونی هه‌ستی ڕه‌گه‌زییه‌، كاتێ‌ له‌دواساتدا هه‌ست به‌هه‌ژانی دڵی ده‌كه‌ن، ده‌یانه‌وێ‌ بزانن پیاوه‌كه‌ كامه‌یانی ده‌وێت، كه‌چی ئه‌ویش داوای هه‌ردووكیان ده‌كات، ئه‌وه‌ نائومێدیه‌كی ئه‌به‌دیان پێده‌به‌خشێت، به‌گالیسكه‌كه‌وه‌ دووری ده‌خه‌نه‌وه‌ له‌دیمه‌نه‌كه‌، كه‌ ئه‌وان پێخه‌فه‌كه‌ بۆ پارێزگاری له‌بۆنی ڕه‌یحان ده‌توانن بۆخۆیان به‌كاری بێنن، به‌بێ‌ بوونی هیچ پیاوێك، بۆیه‌ ته‌واوی شانۆگه‌ریه‌كه‌ له‌شیعرێكی ته‌نیایی پڕ له‌نائومێدبوونی ڕه‌گه‌زی ده‌چێت، كه‌ ژنه‌كان هیچ نین جگه‌ له‌پاسه‌وانی ڕه‌یحانه‌كان، پاسه‌وانێك پاسه‌وان بوونی ڕۆحی جوانیان پێده‌به‌خشێت، كه‌ تائه‌به‌د نه‌توانن پیاوێك له‌جوانی وه‌ده‌ست بێنن، چونكه‌ پیاوه‌كان ئاره‌زوو له‌هه‌ردووكیان ده‌كه‌ن.
خه‌ون بنیاتنانی دیدی شاعیریانه‌یه‌ بۆ نووسین، ئه‌وه‌ وا ده‌كات شاعیریه‌ت به‌ته‌نیا بریتی نه‌بێت له‌شیعری نووسراو، هێنده‌ی فیكری شاعیریانه‌ توانای به‌رهه‌م هێنانی وێنه‌ی شیعریی هه‌بێت، كه‌ كۆی فه‌زای گشتی ده‌ق بكاته‌ ڕووبه‌رێكی شاعیریه‌ت بۆ زمان، ئه‌وه‌ش له‌شانۆگه‌ری (هه‌ڵوێسته‌ ناكۆكه‌كان) ڕووبه‌رووی ده‌بینه‌وه‌، مرۆڤێكی سۆفیگه‌ر له‌ساته‌وه‌ختی یاخی بوون له‌دنیا، به‌رزایی عه‌مودێك هه‌ڵئه‌بژێرێت، وه‌ك شوێنی یاخی بوون، ئه‌و یاخی بوونه‌ به‌رزبوونه‌وه‌ی حاله‌تێكی سۆفیگه‌رانه‌یه‌ بۆ هه‌ڵكشان به‌ره‌و ئاسمان، ئه‌وه‌ دیدێكی شاعیریانه‌یه‌ بۆ عیرفانیه‌ت، به‌ڵام دیدێك له‌ناو خۆیدا هه‌ڵگری ڕه‌خنه‌یه‌ به‌وه‌ی كاتێ‌ خانمه‌ نانفرۆشه‌كه‌ دێته‌ ئه‌وێ‌ ومرۆڤه‌ یاخیه‌كه‌ داوای نانی لێده‌كات، كه‌ نانی پێده‌دات وبۆنی ژنه‌كه‌ ده‌كات له‌ڕێگه‌ی شاڵه‌كه‌ی كه‌به‌سه‌ر سه‌به‌ته‌كه‌وه‌یه‌، هه‌ست به‌ ژنبوون وله‌زه‌تی ژیان ده‌كات، به‌ڵام ئه‌و ده‌مه‌ی خانمه‌ نانفرۆشه‌كه‌ له‌گه‌ڵ موریده‌كه‌ی ڕێك ده‌كه‌ون كه‌ به‌یه‌كه‌وه‌ بژین وماڵ درووست بكه‌ن، ئیدی ئه‌ویش نایه‌وێت له‌به‌رزایی عاموده‌كه‌ بێته‌ خواره‌وه‌، چونكه‌ بڕوای وایه‌ ئیدی شتێك نه‌ماوه‌ بۆی بژیێت، بۆیه‌ له‌دۆراندنی ژیان ده‌یه‌وێت مردن به‌رێته‌وه‌و له‌كۆتایشدا به‌سه‌ر عاموده‌كه‌وه‌ ده‌مرێت، كه‌ هه‌م ژیان و هه‌م یاخی بوون ده‌دۆڕێنێت.
ئه‌گه‌ر یاخی بوون ودووره‌ په‌رێزبوون دیدێكی عیرفانیانه‌ی له‌م تێكسته‌دا هه‌بێت، ئه‌وا له‌شانۆگه‌ری (كه‌سێك نیه‌ له‌ده‌ره‌وه‌ی ئه‌م شوێنه‌ دابڕاوه‌) یاخی بوون، تێڕوانینی مرۆڤێكی سه‌رده‌میانه‌یه‌ له‌دژی جه‌نگ، ئه‌وه‌ ڕاكردنی مرۆڤێكه‌ له‌جه‌نگ وخۆشاردنه‌وه‌یه‌تی له‌خانویه‌كی دووره‌ ده‌ستی كه‌نار ده‌ریا، كه‌ رۆژانه‌ هۆگری ئه‌و شووشانه‌یه‌ كه‌ نامه‌ی جیاوازی تیا نوسراوه‌و ده‌ریا له‌گه‌ڵ خۆیدا ئه‌یهێنێت، نزیكترین هاورێی دووجار نامه‌ی بۆ ده‌نووسێت و دۆخی جه‌نگ و كوشتنی ئازیزان باس ده‌كات، كه‌ جه‌نگیش ته‌واو ده‌بێت ئه‌و كاره‌كته‌ره‌ یاخیه‌ نایه‌وێ‌ بگه‌ڕێته‌وه‌ ناو شاره‌كان.
هاورێكه‌ی به‌مه‌به‌ستی ڕزگاركردنی له‌و دۆخه‌ به‌دوای ئه‌گه‌ڕێت تا ئه‌گاته‌ لای وسه‌ردانی ئه‌كات، بۆ ئه‌وه‌ی له‌گه‌ڵ خۆیدا بیباته‌وه‌ ناو ژیان، ئه‌م سه‌فه‌ری یاخی بوونه‌ی كۆتایی پێبێنێت، دڵنیایی ئه‌وه‌ی پێده‌دات كه‌ خۆشه‌ویسته‌كه‌ی ئێستاش به‌دیار خه‌ونه‌كانی ڕابردووه‌وه‌ وه‌ستاوه‌، هه‌موو ئه‌مانه‌ ده‌بنه‌ هۆكاری ئه‌وه‌ی بگه‌ڕێته‌وه‌ ناو شاره‌كان و سه‌ر له‌نوێ‌ ده‌ست به‌و ژیانه‌ بكاته‌وه‌، كه‌له‌ساته‌وه‌ختی جه‌نگدا به‌جێی هێشتبوو.
به‌جێهێشتنی ئه‌و شوێنه‌ سه‌ر له‌نوێ‌ ماناكانی یاده‌وه‌ری عه‌شق ده‌سه‌پێننه‌وه‌ سه‌ر بیركردنه‌وه‌ی، به‌وه‌ی گه‌ڕانه‌وه‌ی بۆ خۆشه‌ویست وه‌ك به‌هه‌شتێك وه‌سف ده‌كات، ئه‌وه‌ په‌یوه‌سته‌ به‌و پاكیزه‌ییه‌ی كه‌ خۆی بڕوای پێ‌ بووه‌، ته‌نیا به‌گه‌ڕانه‌وه‌ بۆ لای یار توانای ئه‌وه‌ی هه‌بووه‌ ماناكانی وه‌ده‌ست بێنێته‌وه‌.
ئه‌و چونكه‌ باوكی بازرگانی جه‌نگ بووه‌و دایكیشی خۆی كوشتووه‌، به‌هۆی ئه‌وه‌ ئه‌و سه‌روه‌ته‌ زۆره‌ی بۆ ماوه‌ته‌وه‌، باوكی له‌نامه‌یه‌كدا شوێنه‌كه‌ی بۆ ده‌ست نیشان كردووه‌، كاتێ‌ ئه‌و نامه‌یه‌ به‌خۆشه‌ویسته‌كه‌ی نیشان ئه‌دات، هه‌موو رابردوو ئه‌وه‌ی بۆ ئێمه‌ نه‌زانراوه‌ روون ئه‌بێته‌وه‌، به‌ڵام ئه‌وه‌ نامانباته‌وه‌ ناو كۆتاییه‌كی خۆشبه‌خشت بۆ كاره‌كته‌ره‌ سه‌ره‌كیه‌كه‌مان، به‌قه‌د ئه‌وه‌ی ڕووبه‌رووی چه‌مكێكی تازه‌ی ده‌كاته‌وه‌، كه‌ ناپاكی چاوه‌ڕِواننه‌كراوه‌، ئه‌و ده‌مه‌ی له‌گه‌ل خۆشه‌ویسته‌كه‌ی و هاوڕێكه‌ی ده‌ڕۆن بۆ ئاهه‌نگێكی شه‌وانه‌، له‌پر كه‌ ده‌بینێ‌ شوێنه‌كه‌ تاریك بووه‌ به‌هۆی سرووتی ئاهه‌نگه‌كه‌، وه‌ك ئه‌و ده‌مه‌ی ده‌ریا نامه‌یه‌ك له‌ناو شووشه‌یه‌كدا ده‌بینێت، ئه‌و نامه‌یه‌ حه‌قیقه‌تی داهاتوو وێنا ده‌كات، كه‌ نامه‌ی خۆشه‌ویسته‌كه‌یه‌تی به‌وه‌ی له‌ساتی جێهێشتنی شار ئه‌و له‌گه‌ڵ هاورێكه‌ی په‌یوه‌ندیی خۆشه‌ویستیان به‌ستوه‌، به‌لام به‌هۆی نه‌بوونی توانای دارایی نه‌یانتوانیوه‌ ژیانی هاوسه‌ری درووست بكه‌ن، ئێستا كه‌ سامانه‌كه‌ی ئه‌ویان ده‌ست كه‌وتووه‌ سه‌فه‌ر ده‌كه‌ن بۆ ووڵاتێكیتر تا به‌یه‌كه‌وه‌ بژین.
ئه‌وه‌ هه‌موو شتێك سه‌راوژێر ده‌كات، به‌وه‌ی وه‌ك كاره‌كته‌ره‌كه‌ ده‌یخاته‌ ڕوو كه‌ هه‌موو به‌هه‌كان هه‌راج كراون و كه‌وتونه‌ته‌ بازاڕه‌وه‌، نوسه‌ر له‌ڕێگه‌ی دۆخێكی تراژیدیه‌وه‌ بۆ كاره‌كته‌ر وێنای ئه‌وه‌ ده‌كات، كه‌ شیعریه‌ت ڕوویه‌كیتری گرنگی ناو زینده‌گی ئێمه‌ی هه‌یه‌، ئه‌ویش ئاوه‌ژووكردنه‌وه‌ی به‌هه‌كانه‌، ئه‌وه‌ شیعرێكی خوێناوی ناپاكیه‌ بۆ كاره‌كته‌ر، به‌وه‌ی سه‌ر له‌نوێ‌ هه‌ست به‌ته‌نیایی ده‌كاته‌وه‌، به‌ڵام وه‌ك خۆشه‌ویسته‌كه‌ی له‌نامه‌كه‌دا بۆی نووسیبوو ئێمه‌ سامانه‌كه‌ی تۆمان بردو تۆشمان گه‌ڕانده‌وه‌ ناو ژیان، به‌ڵام ژیانێك كه‌ته‌واو نائومێدیه‌، ئه‌وه‌ش باڵی به‌سه‌ر ژنه‌ پاسه‌وانه‌كانی ڕه‌یحانیشدا گرتبوو، كه‌ هۆكاره‌كه‌شی ئه‌وه‌یه‌ ئه‌و شیعریه‌ته‌ی ژیان له‌قووڵایدا وێنه‌یه‌كی تراژیدیا ڕووی ڕاسته‌قینه‌ی شیعر بنیات ده‌نێت، ئه‌وه‌ گوتارێكیتره‌ بۆ تراژیدیای شیعر، به‌تراژیدیا كردنی شیعر دنیابینی گوتارێكی شانۆییه‌ له‌ڕوانینێكی جیاوازدا.
كاتێ‌ قۆناغی دووه‌می شانۆگه‌ریه‌كانی حه‌زعه‌ل ئه‌لماجدی به‌جێ‌ دێلین، تێبینی ئه‌وه‌ ده‌كه‌ین یه‌كێك له‌چه‌مكه‌ سه‌ره‌كیه‌كانی كاره‌كانی كه‌ فۆنۆگرافیایه‌ كه‌متر هه‌ستی پێده‌كرێت، ئه‌وه‌ش زاده‌ی كرده‌ی ده‌رهێنانیه‌، چونكه‌ ئه‌و چه‌مكه‌ نانووسرێته‌وه‌، هێنده‌ی له‌كاتی مه‌شق وگه‌ڕان به‌ناو تێكستدا ده‌رهێنه‌ر له‌نێوان دیمه‌ن و خوێندنه‌وه‌ی بونیادی وێنه‌یی بنیاتی ده‌نێت.
كۆمه‌ڵه‌ تێكستێكیتر پۆلین ده‌كات به‌ره‌و به‌مانفێستكردن بۆ شانۆی كراوه‌، ئه‌وه‌ وه‌ك هه‌وڵدان وهه‌نگاوێك بۆ شانۆی پۆست مۆدێرنیتی لێوه‌ی ده‌ڕوانێت، شانۆیه‌ك له‌ ناو پێشنیارێك بۆ شانۆی كراوه‌، شانۆیه‌ك زه‌مینه‌كه‌ی بۆ هه‌وڵه‌كانی له‌ناو شانۆی وێنه‌یی وشانۆی ئه‌فسانه‌یی ده‌گه‌ڕێنێته‌وه‌، ده‌یه‌وێت شانۆیه‌ك به‌م ناوه‌ بنیات بنرێت، كه‌ خۆی له‌ناو تێكسته‌كانیدا كاری بۆ كردووه‌.
ئه‌وه‌ش وه‌ك هه‌وڵێكیتر بۆ گه‌ڕانه‌وه‌ی دراما ناو ده‌بات، كه‌ شانۆیه‌ك بێت "گێڕانه‌وه‌، شیعر، كردار" له‌خۆی بگرێت، ئه‌و كرانه‌وه‌یه‌ش له‌به‌ره‌نجامی روانینیه‌تی بۆ ده‌قی كراوه‌، كه‌ ڕه‌گه‌زێكی شیعری نوێیه‌، به‌ڵام به‌هێزكردنی دراما به‌خاڵی جه‌وهه‌ری ناو ئه‌و شانۆیه‌ ده‌بینێت، بۆ ئه‌وه‌ش له‌پێنج ئاسته‌وه‌ له‌م شانۆیه‌ ده‌ڕوانێت، كه‌ مانای تری پێببه‌خشێت، ئه‌وانیش له‌ئاستی "ده‌ق، نواندن، ده‌رهێنان، سینۆگرافیا، فۆنۆگرافیا"، وێنه‌ی شانۆیی له‌م شانۆیه‌دا زاڵده‌بێت به‌سه‌ر ده‌سه‌ڵاتی ده‌یالۆگ، بۆیه‌ شانۆی كرانه‌وه‌ شانۆیه‌كه‌ به‌ره‌و دیدگاو بینین هه‌نگاو ده‌نێت، بۆ ئه‌وه‌ش باس له‌ده‌قی شانۆیی ده‌كات، كه‌ زیاتر به‌ره‌و سیناریۆی شانۆیی ده‌ڕوات.
ئه‌و هه‌وڵه‌ بۆ ده‌قی بینین ئه‌گه‌ر هه‌میشه‌ له‌لای ده‌رهێنه‌رانی شانۆی ئه‌زموونگه‌ری پێشنیار بكرێت، به‌ڵام ئه‌و ده‌مه‌ی ده‌بێته‌ پێشنیاری نووسه‌رێك، لێره‌وه‌ گرنگی خۆی ده‌خاته‌ ڕوو، ئه‌و ده‌مه‌ی ده‌یه‌وێت ده‌قی ئه‌ده‌بی به‌ ده‌قی بینین بگۆڕێت، كه‌ ڕۆڵی وه‌رگر له‌به‌رده‌م ده‌قی بینین ته‌ئویلكردن ده‌بێت، به‌واتای وه‌رگر له‌تاكمانایی ڕزگار ده‌كرێت، شانۆی كراوه‌ مانا به‌ره‌و كرانه‌وه‌ ده‌بات، له‌پێناو ئه‌وه‌ی وه‌رگر به‌پێی توانای رۆشنبیریی وكولتوریی خۆیه‌وه‌ ته‌ئویل بۆ ده‌ق بكات، دواتر بیه‌وێ‌ ته‌ئویل بۆ بینینی ده‌رهێنانی وسینۆگرافیا بكات.
نووسه‌ر له‌و مانیفێسته‌یدا ده‌یه‌وێ‌ هاوكاری ئه‌كته‌ر بكات، بۆ ئه‌وه‌ی نهێنیه‌كانی جه‌سته‌ی بپشكنێت، بۆ ئه‌وه‌ی ده‌قی بینین بنیات بنێت، ده‌قێك كه‌ به‌ته‌نیا به‌ به‌رهه‌می نوسه‌ری نازانێت، به‌ڵكو به‌ده‌قی ئه‌كته‌رو ده‌رهێنه‌ریشی ده‌بینێت، گرنگترین توخمیش له‌م شانۆیه‌ به‌ سینۆگرافیا ده‌بینێت.
خاڵی فه‌لسه‌فی ئه‌م شانۆیه‌ ڕه‌تكردنه‌وه‌ی سێنته‌ره‌، نوسه‌ر ناكات به‌ سێنته‌ری شانۆ، وه‌ك چۆن ئه‌كته‌ر یان ده‌رهێنه‌ریش به‌و سێنته‌ره‌ نابینێت، ئه‌وه‌ش یه‌كێكه‌ له‌بنه‌مای كاركردن له‌هه‌ر هه‌وڵێك بۆ شانۆیه‌كی پۆست مۆدێرنیتی، بۆ ئه‌وه‌ی له‌ڕووی تیۆریه‌وه‌ بتوانێ‌ پشت به‌چه‌مكی فه‌لسه‌فی بۆ شانۆكه‌ی ببه‌ستێت، لێره‌دا ده‌گه‌ڕێته‌وه‌ بۆ (هه‌ڵوشاندنه‌وه‌ی سێنته‌ر) لای ژاك دریداو (بایه‌خدان به‌ په‌راوێز) له‌لای میشێل فۆكۆ.
ئه‌و گه‌رانه‌وه‌یه‌ بۆ چه‌مكی فه‌لسه‌فی ڕزگاركردنی نمایشی شانۆییه‌ له‌هه‌ر جێگیریه‌ك، بۆ ئه‌وه‌ش ده‌گه‌ڕێته‌وه‌ بۆ ئه‌و میراته‌ ئه‌نترۆپۆلۆژیه‌ی شانۆ كه‌ له‌لای پیته‌ر بروك ویۆژینۆ باربا له‌هه‌ردوو ئاستی تیۆریی وپراكتیكی كاری تیا كراوه‌، بۆیه‌ ئه‌و شانۆیه‌ پێویستی به‌ده‌رهێنه‌رو ئه‌كته‌ری به‌ئاگا هه‌یه‌ چ له‌ڕووی مه‌عریفه‌ی شانۆیی یاخود له‌ئاستی دنیابینی بۆ تێكسته‌ فه‌لسه‌فیه‌كان، ئه‌وه‌شه‌ وای كردووه‌ ده‌رهێنه‌ر به‌ئه‌فسوونگه‌رێكی شانۆیی ناو ببات، كه‌ ئاراسته‌ی سرووتی سه‌رسوورهێنه‌ر بكات، بۆ ئه‌وه‌ی جوله‌یه‌كی ئه‌نترۆپۆلۆژی سه‌راپاگیر وزیندوو به‌كاری شانۆیی ببه‌خشێت.
ئه‌وه‌ش ده‌بێته‌ هۆی ئه‌وه‌ی شانۆیه‌ك له‌ئاستی ڕه‌مزی بنیات بنرێت، تیایدا رۆحی ئه‌زمونكاریه‌ت وگه‌ڕان وپشكنینی هه‌بێت، بتوانێ‌ به‌دژی ڕێسا چه‌سپاوه‌كان كار بكات، كرانه‌وه‌ی ئه‌و شانۆیه‌ بنیاتنانێكیتری شیعریه‌ له‌ڕێگه‌ی كیمیای شانۆ، كه‌ توانانه‌وه‌و كاریگه‌ری ڕه‌گه‌زه‌كان وسه‌ر له‌نوێ‌ نووسینه‌وه‌یه‌تی له‌ڕێگه‌ی بنیاتنان وبه‌رهه‌مهێنانی نمایشی شانۆییدا.
ئه‌و ده‌مه‌ی سه‌ر له‌نوێ‌ ده‌یه‌وێ‌ تراژیدیایه‌كی شكسپیری وه‌كو هاملێت بنووسێته‌وه‌، ئه‌و پرسیاره‌ی ڕووبه‌روومان ده‌بێته‌وه‌ ئه‌وه‌یه‌: زمان له‌لای شكسپیر ڕووبه‌رێكی كراوه‌یه‌ بۆ ته‌ئویل، چی له‌و زمانه‌ ده‌كات؟ ئاخۆ ئه‌و په‌یوه‌ندیانه‌ ته‌ئویل ده‌كات؟ یاخود ئه‌و په‌یوه‌ندیانه‌ به‌ره‌و رووی مانایتر ده‌كاته‌وه‌؟
هه‌ر له‌سه‌ره‌تای دنیابینی بۆ تێكست كه‌ ناوی ده‌نێت (هاملێت به‌بێ‌ هاملێت) ده‌مانخاته‌ ناو پانتاییه‌كه‌وه‌ كه‌ كۆی چیرۆكی شانۆگه‌ریه‌كه‌ بریتیه‌ له‌ ئاماده‌بوونی هاملێت له‌ نائاماده‌یی هاملێتدا، به‌وه‌ی به‌دوای مه‌رگی هاملێت ده‌یه‌وێ‌ ئاسۆو په‌یوه‌ندییتر له‌شكسپیر بدۆزێته‌وه‌، جگه‌ له‌ ئۆڤیلیا كاره‌كته‌رێكی پاكیزه‌ نادۆزینه‌وه‌، ته‌واوی ڕووداوه‌كان سه‌راوژێر ده‌كات، كرداره‌كان وهه‌ڵچوونه‌كان ده‌گۆڕێت به‌ كاره‌كته‌ریتر، ئه‌وه‌ی به‌هیچ شێوه‌یه‌ك وونی ناكات زمانه‌ شكسپییریه‌كه‌یه‌، چونكه‌ هاملێت ناكوژرێت، هێنده‌ی له‌ژێر ئاودا ده‌خنكێت، ئه‌و ده‌مه‌ی هه‌واڵی مه‌رگی باوكی ده‌بیستێت، كه‌ به‌هۆی خوێندنه‌وه‌ سه‌فه‌ری كردووه‌، ده‌یه‌وێت له‌ناشتنیدا ئاماده‌ بێت، ئه‌‌و كه‌شتیه‌ی ئه‌و به‌ره‌و دانیمارك پێی دێته‌وه‌، له‌ده‌ریادا نوقم ده‌بێت وهاملێتیش ده‌خنكێت، غرترودی دایكی هاملێت به‌ده‌ستی كلۆدیس ده‌خنكێنرێت، لیرتس كه‌ ترسناكاترین بكوژه‌ له‌لایه‌ك باوكی خۆی ده‌كوژێت له‌لایه‌كیتریش كلۆدیس ده‌كوژێت، بكوژی لیرتس دسه‌لاتی خوێنڕێژێكه‌ ئاره‌زووی به‌ره‌و مه‌رگه‌، بۆیه‌ ڕوو ده‌كاته‌ عه‌رشه‌كه‌و ده‌ڵێت "بچكۆله‌كه‌م.. ئه‌گه‌ر ژنیشم بهێنابوایه‌، نه‌مئه‌توانی بچكۆله‌یه‌كی وه‌كو تۆ بهێنمه‌ دنیا" ئه‌و دیده‌ شكسپیریه‌ له‌ڕاستیدا ژنه‌ سیحربازه‌كانی ناو شانۆگه‌ری ماكبێس ده‌خه‌نه‌وه‌ بیرمان، به‌ڵام دیدێكی شكسپیریه‌و خه‌زعه‌ل سه‌ر له‌نوێ‌ ویستویه‌تی بۆ ماناكانی ده‌سه‌ڵات له‌رێگه‌ی مه‌رگه‌وه‌ بنیاتی بنێت.
كلۆدیسی مامی هاملێت كه‌ سێنته‌ری ناو تێكسته‌، ئه‌و سێنته‌ره‌ ده‌خاته‌ به‌رده‌م هه‌ڕه‌شه‌ی له‌ناوچوون، ئه‌و سێنته‌ره‌ش ده‌گوازێته‌وه‌ ناو په‌راوێزه‌كان، ئه‌وه‌ گه‌ر به‌زمانی دریدا قسه‌ بكه‌ین، ده‌بێت بڵێن: سێنته‌ر كه‌ كلۆدیسه‌ هه‌ڵوه‌شاوه‌ته‌وه‌، سه‌ر له‌نوێ‌ ماناكانی دراوه‌ به‌ غرترودو لیرتس ، ئه‌وان له‌هه‌ڵوه‌شاندنه‌وه‌ی سێنته‌ر، ئه‌و په‌راوێزانه‌ن كه‌ بونیاد ده‌نووسنه‌وه‌، وه‌ك چۆن هاملێت كه‌بووه‌ به‌ په‌راوێزی ناو تێكست به‌هۆی ئاماده‌نه‌بوونیه‌وه‌، ئه‌و په‌راوێزه‌وه‌ ده‌باته‌ ئاستی چالاكردنی كاره‌كته‌ر، په‌راوێزێك له‌تێگه‌یشتنی ژاك دریداوه‌ لێی بڕوانینه‌وه‌ تێده‌گه‌ین له‌و ڕاستیه‌ی، په‌راوێز له‌ئاستی بونیاده‌وه‌یه‌، بۆیه‌ له‌كاره‌كاته‌ری هاملێت نامێنێته‌وه‌و توانای په‌ڕینه‌وه‌ی هه‌یه‌ بۆ كاره‌كته‌ری تر، وه‌ك له‌لای گۆرهه‌ڵكه‌نه‌كه‌ ده‌یبینین، كه‌ كاری ئه‌و له‌گۆرنانی پاشاكانه‌، ئه‌وه‌ش لێدانێكی تره‌ له‌سێنته‌ر، ئه‌و ده‌مه‌ی باس له‌نه‌مریی ده‌كات، كه‌چی هه‌موویان به‌ده‌ستی خۆی له‌گۆڕ ده‌نێت، بۆیه‌ ئه‌و نه‌مریه‌ ده‌بێته‌ پرسیارێك له‌لای گۆڕ هه‌ڵكه‌ن، به‌وه‌ی: ئایا مردن نه‌مرییه‌؟
پرسیارێك ده‌بێته‌ كۆتایی شانۆگه‌ریه‌كه‌، ئه‌و پرسیاره‌ رووبه‌رووی كرانه‌وه‌ی ته‌ئویلێكی ترمان ده‌كاته‌وه‌ له‌باره‌ی چه‌مكی نه‌مریی، كه‌ دیدی چه‌سپاو بوونی نیه‌، به‌ڵكو وه‌رگر ڕووبه‌رووی ئه‌و پرسیاره‌ كراوه‌ته‌وه‌ن كه‌ سه‌ر له‌نوێ‌ مانای مه‌رگ و نه‌مریی له‌ڕێگه‌ی خوێندنه‌وه‌ی بۆ پاشاكان و مه‌رگیان بخاته‌ ڕوو.
به‌گژداچوونه‌وه‌ی ژیان ومه‌رگ دیدێكی كراوه‌ی ئه‌م شانۆییه‌، ئه‌وه‌ دیدێكی سریالیانه‌یه‌، له‌ زه‌مه‌نێك مرۆڤ تیایدا له‌به‌رامبه‌ر هه‌ڕه‌شه‌ی له‌ناوچوون وسڕینه‌وه‌ بێت، مۆسیقا هه‌وڵێك نیه‌ بۆ جوانی، به‌ڵكو پڕۆژه‌ی به‌گژداچوونه‌وه‌ی مه‌رگه‌، مۆسیقا توانای ئه‌و رووبه‌روو بوونه‌وه‌یه‌ی هه‌یه‌، مۆسیقاره‌كان له‌مانای جه‌نگ تێده‌گه‌ن، ئه‌وان قوربانی جه‌نگن.. ئه‌وانه‌ كاره‌كته‌ره‌كانی ناو شانۆگه‌ری (مۆسیقا زه‌رده‌كان)، تیپێكی مۆسیقی كه‌بریتین له‌كۆمه‌ڵه‌ مرۆڤێكی ئیفلیج وشێت وبێوه‌ژن وهونه‌رمه‌ندی بێهیوا، نووسه‌ری مۆسیقاكه‌ هه‌موو شه‌وێك داوایان لێ‌ ده‌كات مۆسیقا تایبه‌تیه‌كه‌ی بۆ بژه‌نن، ئه‌م شه‌و مۆسیقاكه‌ تێكه‌ڵی ده‌نگی ته‌قینه‌وه‌و به‌ره‌كانی جه‌نگ ده‌بێت، مایسترۆكه‌ داوا له‌نووسه‌ره‌كه‌ ده‌كات كه‌ ئه‌مشه‌و بواریان بدات وسبه‌ی شه‌و به‌ره‌ده‌وام ده‌بن له‌سه‌ر مۆسیقاكه‌، به‌لام نووسه‌ره‌كه‌ ناتوانێ‌ داواكه‌یان قه‌بوول بكات، چونكه‌ به‌بێ‌ ئه‌و مۆسیقایه‌ ئه‌و ناتوانێ‌ بخه‌وێت.
ئه‌وه‌ی ڕێگا نادات مرۆڤه‌كان بمرن ئه‌وه‌ مۆسیقایه‌، مۆسیقا په‌یوه‌ندی ئه‌وانه‌ به‌ ژیانه‌وه‌، به‌لای نووسه‌ره‌كه‌وه‌ سه‌یره‌ كاتێ‌ مرۆڤه‌ ئیفلیجه‌كه‌ گۆچانه‌كه‌ی ده‌كه‌وێت و ناوی ده‌بات به‌ئامێری مۆسیقی، له‌ڕاستیدا ئه‌وان به‌ پێداویستیه‌كانی ژیان مۆسیقا ده‌ژه‌نن، ته‌نانه‌ت هه‌ر پارچه‌یه‌كی جه‌سته‌ توانای لێبوونه‌وه‌ی هه‌یه‌، چونكه‌ له‌بنه‌ره‌تدا ئه‌و جه‌سته‌ی نه‌ماوه‌، به‌ڵكو ئه‌و جه‌سته‌ درووستكراوانه‌ مرۆڤێكی ئیفلیجی درووستكردووه‌، مرۆڤێك پارچه‌كانی جه‌سته‌ ده‌كاته‌وه‌ به‌ مۆسیقاو به‌گژ جه‌نگه‌كان ده‌چێته‌وه‌.
جه‌نگ كاتێ‌ هه‌موو به‌هاكان وێران ده‌كات، هه‌یمه‌نه‌ ده‌كاته‌ سه‌ر مۆسیقاش، بۆیه‌ مۆسیقاش گوزارشت له‌م دۆخه‌ ده‌كات، نووسه‌ره‌كه‌ درك به‌و ڕاستیه‌ ناكات، له‌كاتێكدا پلیت بڕی هۆڵه‌كه‌ ده‌یه‌وێت ئه‌و هۆشیاریه‌ی پێبدات، ئه‌وه‌ش له‌مۆسیقای مۆسیقاره‌كانه‌وه‌ ده‌رده‌كه‌وێت، هه‌ر ئه‌وه‌ش بۆته‌ هۆی ئه‌وه‌ی خه‌ڵكی به‌ره‌و هۆڵی مۆسیقه‌یه‌كه‌ نه‌یه‌نه‌وه‌، ئه‌گه‌ر گرفتی ڕۆشنبیر لێره‌دا له‌وێنه‌یه‌كی سوریالی بخرێته‌ ڕوو، به‌وه‌ی كائینێكه‌ ده‌یه‌وێت له‌پانتایی هونه‌ری بژیێت، به‌ڵام ئه‌و كائینه‌ پێویستی به‌ ئینتیماكردنه‌ بۆ دۆخی كۆمه‌ڵایه‌تی ئه‌و كۆمه‌ڵگایه‌ی تیایدا ده‌ژیێت، ئه‌وه‌ چێژی خودیه‌ كه‌ نووسه‌ر ئینتیما بۆ مۆسیقایه‌كی تایبه‌ت ده‌كات، به‌ڵام مۆسیقاره‌كان له‌ناو فه‌زای جه‌نگدا چیتر ناتوانن ئه‌م مۆسیقایه‌ بژه‌نن، ئه‌وه‌ ڕاستیه‌كه‌و ده‌بێت نووسه‌ره‌كه‌ تێی بگات، به‌ڵام ئاخۆ ئه‌و دان به‌و ڕاستیه‌ ده‌نێت، كه‌ له‌دۆخی جه‌نگدا مۆسیقا ده‌مرێ‌ وئامێره‌ مۆسیقیه‌كان په‌كیان ده‌كه‌وێت، وه‌ك ئه‌و وێنه‌یه‌ی له‌سه‌ره‌تای شانۆگه‌ریه‌كه‌وه‌ كه‌ ئه‌وان ناتوانن ئه‌و مۆسیقایه‌ بژه‌نن.
ئه‌وه‌ مۆسیقایه‌ توانای چاره‌سه‌ری دۆخی نووسه‌ره‌كه‌و تیپه‌ مۆسیقیه‌كه‌ی هه‌یه‌، به‌وه‌ی ده‌بێت مۆسیقای مردن و مردووان بژه‌نرێت، ئه‌وه‌ش ئه‌و كاته‌ی كه‌ بێوه‌ژنه‌كه‌ نامه‌ی هاوسه‌ره‌كه‌ی نیشانی نووسه‌ر ده‌دات كه‌ بۆی ناردووه‌، بریتیه‌ له‌كۆمه‌ڵه‌ نۆته‌یه‌كی مۆسیقی كه‌ پارچه‌ مۆسیقایه‌كه‌، نوسه‌ر ده‌یه‌وێت نكوڵی له‌ نۆته‌كان بكات، به‌ڵام له‌ڕاستیدا ئه‌وه‌ گوتاری مردووه‌كانه‌، مۆسیقای مردنه‌ كه‌ مردووه‌كان و مۆسیقاره‌كان ئه‌وانه‌ی زیندووی ناو جه‌نگ بوون به‌یه‌كه‌وه‌یان ده‌به‌ستێته‌وه‌.
ئێمه‌ لێره‌دا دیدێكی ڕوونمان بۆ ده‌خرێته‌ ڕوو، به‌وه‌ی مۆسیقاره‌كان كاتێ‌ ناتوانن مۆسیقاكه‌ بژه‌نن، په‌یوه‌سته‌ به‌ گۆڕانی دۆخی ژیان و ئاسته‌كانی، بۆیه‌ پێویسته‌ نۆته‌ی بێوه‌ژنه‌كه‌ بژه‌نن، كه‌ به‌نامه‌یه‌ك له‌لایان مێرده‌ كوژراوه‌كه‌یه‌وه‌ بۆی نێردراوه‌، ئه‌وه‌ به‌ستنه‌وه‌ی زه‌مه‌نی و كاره‌كته‌ره‌كانی ناو شانۆگه‌ریه‌كه‌یه‌، ئه‌وانه‌ی رۆیشتوون و نه‌گه‌ڕاونه‌ته‌وه‌، ئه‌وانه‌ش كه‌ ئێمه‌ له‌شانۆگه‌ریه‌كه‌دا ده‌یانبینین و هیچیان پێ‌ ناكرێت، ئه‌وه‌ زه‌مه‌نی شه‌ڕو مردن و وێرانه‌كانی ئینسانه‌.
نووسه‌ری مۆسیقاكه‌ وێنه‌یه‌كی دۆنكیشۆتانه‌ی هه‌یه‌، سه‌ره‌نجام ده‌گاته‌ ئه‌وه‌ی كه‌ خۆی به‌ته‌نیا مۆسیقا بژه‌نێت، ژه‌نینێك ته‌واو قووڵ بۆته‌وه‌ له‌ناو وێنه‌ی مۆسیقاری، وێنه‌یه‌ك خاڵی نیه‌ له‌گریانی مناڵ وده‌نگی تر، ئه‌و ده‌نگانه‌ی نه‌یهێشت مۆسیقاره‌كان مۆسیقا بژه‌نن، بۆیه‌ نووسه‌ره‌كه‌ وه‌ك دۆنكیشۆتێك ده‌رده‌كه‌وێت، ئه‌و ده‌ركه‌وتنه‌ بۆ خه‌زعه‌ل ئه‌لماجدی له‌پرۆسه‌ی نووسین وه‌ك كۆتایی دنیابینی ناو تێكسته‌كه‌ی له‌بڕی ووشه‌ی كۆتایی ده‌نووسێت "هه‌موو شتێك ته‌واو بوو" ته‌واو بوون به‌مانای سه‌روه‌ری مۆسیقاره‌كان وشكۆمه‌ندی تیپه‌ مۆسیقیه‌كه‌و كۆتایی ده‌ركه‌وتنی نووسه‌ره‌كه‌ كه‌ به‌ جۆرێكیتری شێتی دۆنكیشۆتانه‌ كۆتایی هات، به‌دوای ئه‌وه‌ی شێته‌ مۆسیقیه‌كه‌ی ناو برد به‌وه‌ی كه‌ ئه‌و شێت نیه‌، ئه‌و وێنه‌ تراژیدیه‌ی كۆتایی گریانێكی مۆسیقیه‌ بۆ دۆخێكی وێرانه‌ی جه‌نگ، كه‌ كۆتایی به‌ ئیراده‌و ئاره‌زووی ژیاندۆستی وجوانی دێنێت.
په‌یوه‌ندی نووسه‌ر به‌ژیار, په‌یوه‌ندیی ئێستای مرۆڤه‌ به‌ یاده‌وه‌ریه‌وه‌, ئه‌وه‌ ئینتیمایه‌ بۆ ڕابردوو, به‌بێ‌ ئه‌وه‌ی ئه‌و ڕابردووه‌ ببێته‌ گوتاری ئاماده‌بوون, به‌ڵكو ئاماده‌یه‌كی نائاماده‌یه‌, له‌هه‌مانكاتدا نائاماده‌یه‌كی ئاماده‌یه‌, ئه‌وه‌ دوالیزمی پێكهاته‌یه‌ بۆ هه‌ردوو تێكستی (تاڵانكردنی فیرده‌وس) و (سیدرا).
عشتار له‌ئه‌فسانه‌ی بابلی كه‌ خودای خۆشه‌ویستی وجوانیه‌, ده‌گه‌ڕێته‌وه‌ ناو دۆخی ژیانی كۆمه‌ڵایه‌تی كۆمه‌ڵگا, ئه‌وه‌ به‌شداریكردنی ژیاره‌ له‌ناو دۆخێكی تراژیدیی, ئه‌و ده‌مه‌ی له‌شانۆگه‌ری (تاڵانكردنی فیرده‌وس)  به‌مه‌به‌ستی ده‌سكه‌وتنی شوێنه‌واره‌كان, دوو شوێنه‌وار ده‌چنه‌ ناو شوینه‌واره‌كان, تا ده‌گه‌ن به‌ په‌یكه‌ری عشتار, دواتر بۆ ئه‌وه‌ی هه‌مان مانا ئه‌فسانه‌ییه‌كان بگه‌ڕێننه‌وه‌و به‌هه‌مان سرووتی ئه‌فسانه‌كه‌ ژیان ده‌ده‌نه‌وه‌ به‌ عشتار, ژیانێك كه‌ عشتار ته‌واو پێی نامۆیه‌, ئه‌وه‌ نامۆبوونی ژیاره‌ به‌ ئێستا, به‌وه‌ی ئاماده‌بوونی یاده‌وه‌ری ژیار.. نائاماده‌بوونیه‌تی له‌ئێستادا, بۆ ڕزگار بوونی ئه‌و كۆمه‌ڵگایه‌ش ده‌یانه‌وێت عشتار نه‌چێته‌وه‌ ناو تابووته‌كه‌ی, به‌ڵام به‌هۆی ئه‌و تێگه‌یشتنه‌ بۆ دنیای خواروو, ده‌بێت كه‌سێك له‌شوێنی ئه‌ودابێت, بۆ ئه‌وه‌ش شوێنه‌واری یه‌كه‌م سووره‌ له‌سه‌ر مانه‌وه‌ی له‌تابووتدا, دواتر عشتار به‌پێی نه‌ریتی ئه‌فسانه‌ییه‌كه‌ی خۆی پێشنیاری ئه‌وه‌ ده‌كات, كه‌ هه‌ر نیو ساڵێك یه‌كێكیان له‌ناو تابووته‌كه‌دا بن, ئه‌وه‌ش گه‌ڕانه‌وه‌ی مرۆڤه‌كانی ئێستا بۆ ناو ماناكانی یاده‌وه‌ری بۆ ئه‌فسانه‌.
ئه‌و ده‌مه‌ ده‌بینێت چ تراژیدیایه‌ك ڕووی له‌و كۆمه‌ڵگایه‌ كردووه‌, كۆمه‌ڵگایه‌ك خۆی به‌شداری له‌تالانكردنی ژیاری خۆی ده‌كات, ئه‌و ده‌مه‌ عشتار باس له‌وه‌ ده‌كات, هۆكاری خه‌مناكی گۆرانیه‌كانمان په‌یوه‌سته‌ به‌وه‌ی ئامێری چه‌فه‌نگ كه‌ به‌شێكی له‌ژیاری ئه‌م كۆمه‌لًگایه‌ له‌قوڵایی زه‌ویدا نێژراوه‌, ژێیه‌كانی پچڕاوه‌و دواتر ئه‌و وێنه‌ ڕه‌وانبێژیه‌ تێكه‌ڵی وێنه‌یه‌كی ته‌كنه‌لۆژیی ده‌بێت, به‌وه‌ی چۆن منالان له‌ڕێگه‌ی كۆمپیوته‌ره‌وه‌ یاری و گۆرانی وتابلۆ به‌كار دێنن, له‌ڕێگه‌ی مۆبایل وكۆمپیوته‌رو هیدفۆنه‌وه‌, ئه‌و وێنه‌ ته‌كنه‌لۆژیه‌ ده‌رخه‌ری ململانێیه‌كی تری ژیاریه‌و له‌نێوان ئێستایه‌ك له‌گه‌ل ژیارێك كه‌ عشتار دێنێته‌وه‌ ناو ژیان, ژیانێك له‌ناو مانا ئه‌فسانه‌ییه‌كانی ژیارو دۆخی ته‌كنه‌لۆژیی وتالانكاری ئێستای كۆمه‌ڵگا ده‌كه‌ونه‌ ململانێوه‌, عشتار هاتووه‌ بۆ ئه‌وه‌ی به‌شداری له‌و ململانێیه‌ بكات, ئه‌وه‌ش ئامابوونی ژیاره‌ له‌یاده‌وه‌ری كۆمه‌ڵگا, یاده‌وه‌ریه‌ك ده‌بێت هێزو ووزه‌ی به‌ره‌نگاری هه‌بێت.
هه‌رچی شانۆگه‌ری (سیدرا) یه‌ میكانیزمی كاركردنی نووسین له‌م تێكسته‌ به‌ته‌واوی جیاوازه‌, ئه‌گه‌ر بۆ بابه‌ت بگه‌ڕێته‌وه‌ بۆ ئه‌فسانه‌ی سۆمه‌ری, به‌تایبه‌ت له‌هه‌ڵبژاردنی بۆ كاره‌كته‌ری سیدرا, ئه‌وا له‌ڕووی زمانی شیعریی وپه‌یوه‌ندیی كاره‌كته‌ر ده‌یه‌وێت مانایه‌كی تر له‌جیهانبینی شكسپیره‌وه‌ وه‌ده‌ست بێنێته‌وه‌, به‌ڵام نه‌ك به‌ناوه‌ شكسپیریه‌كه‌ی, به‌ڵكو ته‌نیا له‌ڕووی سیفاتی كاره‌كته‌ره‌وه‌, دێت كاره‌كته‌ره‌كانی ناو ئه‌فسانه‌ سۆمه‌ریه‌كه‌ی پێ‌ ده‌نووسێته‌وه‌, به‌تایبه‌ت (سام: هاملێت, یافت: ماكبێس, حام: ئۆتێللۆ, سیدرا: شالیر) ته‌نانه‌ت بۆ لافاوی سۆمه‌ری ویستویه‌تی له‌ زریانی شكسپیر نزیك ببێته‌وه‌, ئه‌و نزیك بوونه‌وه‌یه‌ ئاوێته‌ بوون نیه‌ له‌گه‌ڵ تێكستی شكسپیریی, هێنده‌ی نووسینه‌وه‌ی شانۆگه‌ریه‌كی كلاسیكیه‌ به‌ دیدێكی شیعریی شكسپیریانه‌, بۆیه‌ ده‌بینین له‌ڕووی ئه‌تمۆسفێرو زمانه‌وه‌ وه‌ك خۆشی ئاماژه‌ی بۆ ده‌كات له‌ پێنج ده‌قی شكسپیریی نزیك بۆته‌وه‌ ئه‌وانیش (هاملێت, شالیر, ماكبێس, ئۆتێللۆ, زریان).
هێڵی په‌یوه‌ندیی نێوان ئه‌فسانه‌ی سۆمه‌ریی ودنیابینی شكسپیریی توانای بنیاتنانی هێلێكیتری هه‌یه‌ له‌ مانا, به‌وه‌ی سیدرا نووسینه‌وه‌ی تێكستێكی مێژوویی نه‌بێت, به‌ڵكو تێكستێك بێت خاوه‌ن سیستمێكی تایبه‌تمه‌ندی گوتاره‌ شانۆییه‌كه‌ بێت, ئه‌گه‌رچی ده‌توانین ناوی به‌رین به‌ ده‌قئاوێزانێك, به‌ڵام ده‌قئاوێزانێك له‌ڕێگه‌ی ئاگاییه‌وه‌ به‌رهه‌م هاتووه‌, نووسه‌ر به‌مه‌به‌سته‌وه‌ له‌سه‌ره‌تاوه‌ دێت ئیش له‌سه‌ر په‌یوه‌ندیه‌كان ده‌كاته‌وه‌, ئیشكردنێك ده‌یه‌وێتی چه‌نده‌ له‌ڕووی فه‌زای گشتی نزیك بێته‌وه‌, هێنده‌ش له‌ڕووی ماناوه‌ دوور بكه‌وێته‌وه‌.
بۆ ئینتیماكردنی دنیای ئه‌و ئه‌فسانه‌یه‌ به‌ لافاوی سۆمه‌ری ده‌ست پێده‌كات, ئه‌وه‌ بابه‌تێكی ناسراوی ناو ئه‌فسانه‌كه‌یه‌, به‌ڵام ته‌واوبوونی لافاوه‌كه‌ ده‌كاته‌ ده‌سپێكی شانۆگه‌ریه‌كه‌ تیایدا ئاده‌م وحه‌وا ده‌نێژرێن, ئه‌و سه‌ره‌تایه‌ ڕووبه‌رووی مه‌جازیه‌تی زمانی وێنه‌ییمان ده‌كاته‌وه‌, به‌وه‌ی لافاو دوو گوناهباره‌كه‌ی سه‌ر زه‌وی له‌ناودا.. زه‌ویش ئه‌وانی قه‌بووڵ نه‌بوو, لافاو هات تا نه‌یه‌لێت له‌سه‌ر زه‌ویش بن.
ئه‌و هه‌تیوو بوونه‌ی ئینسان ڕووبه‌روو بوونه‌وه‌یه‌ بۆ بازنه‌ی مردن, چونكه‌ دیمه‌نی دواتر سیدرا ده‌بینین له‌به‌رده‌م هه‌ڕه‌شه‌ی خه‌ونه‌كه‌یه‌تی كه‌ بینیویه‌تی, زه‌وبه‌كانی به‌سه‌ر سێ‌ كوڕه‌كه‌ی دابه‌ش ده‌كات, ئه‌وه‌ گه‌ڕانه‌وه‌یه‌ به‌ده‌وه‌ری بازنه‌ی خوڵقاندنی مرۆڤ, چونكه‌ تاوانی كوشتنی باوك به‌دوای ڕووداوه‌كان.. تاوانێكه‌ براكان ئاراسته‌ی یه‌كتری ده‌كه‌ن.
ئێمه‌ له‌ڕووی فۆڕم وناوه‌رۆكه‌وه‌ ده‌بینین شانۆی شكسپیریی بۆته‌ زمانی باڵا له‌ناو ئه‌و تێكسته‌, له‌لایه‌ك دیمه‌نی لافاوه‌كه‌, وه‌ك پێكهاته‌ی دیمه‌ن له‌شانۆگه‌ری زریان نزیكمان ده‌كاته‌وه‌, ئه‌و نزیكبوونه‌وه‌یه‌ لێكچوواندنێكه‌ كه‌ هێلێكیتر بنیات ده‌نێت, ئه‌ویش مردن وچه‌مكی فه‌نابوونه‌.
هه‌روه‌ها كاتێ‌ سیدرا زه‌وی به‌سه‌ر سێ‌ كوڕه‌كه‌ی دابه‌ش ده‌كات, ئه‌وه‌ گه‌ڕانه‌وه‌یه‌ بۆ ناو شانۆگه‌ری شالیر, ئه‌و ده‌مه‌ی شالیر میرات به‌سه‌ر سێ‌ كچه‌كه‌ی دابه‌ش ده‌كات, ته‌نانه‌ت گه‌ر بگه‌ڕێینه‌وه‌ بۆ ئه‌و دیمه‌نه‌ی نێوان شالیرو كۆردیلیا.
له‌شانۆگه‌ری سیدرا, ئه‌م دیمه‌نه‌ سه‌ر له‌نوێ‌ داڕێژراوه‌ته‌وه‌, چۆته‌ په‌یوه‌ندی نێوان باوك وكوڕ, ئه‌و ده‌مه‌ی هه‌مان دیدوخۆشه‌ویستی كۆردیلیا بۆ باوك, له‌لای هام بۆ باوك دووباره‌ ده‌بێته‌وه‌.
هام ووریای ده‌كاته‌وه‌و كه‌ براكانی خراپ ته‌ئویلی خه‌ونه‌كه‌ی بۆ ده‌كه‌ن, براكان به‌مه‌به‌ستی دابه‌شكردن وخه‌ڵه‌تاندنی ته‌ئویلی خه‌ونه‌كه‌ی بۆ ده‌كه‌ن, هام له‌به‌رامبه‌ر باوك چاره‌نووسی وه‌ك كۆردیلیای به‌سه‌ر دێت, چونكه‌ باوك ناتوانێ‌ له‌ساته‌وه‌ختی قسه‌كردن له‌حه‌قیقه‌ت بگات, ئه‌گه‌ر شالیر له‌پیریدا له‌وه‌ گه‌یشت, به‌ڵام سیدرا به‌هۆی كوشتنه‌كه‌یه‌وه‌ ئه‌و حه‌قیقه‌ته‌ به‌ نادیاری له‌لای ده‌مێنێته‌وه‌, به‌كوشتنی سیدرا نووسه‌ر چه‌مكێكی نوێ‌ دێنێته‌ ناو زمانی تێكست, ئه‌ویش كوشتنی باوكه‌, كوشتنێك له‌ناو بیركردنه‌وه‌ نامێنێته‌وه‌, به‌ڵكو كوشتن پڕۆسه‌یه‌كه‌ ئه‌نجام ده‌درێت, سه‌ره‌تا هه‌ریه‌ك له‌براكان یه‌كتری به‌و كوشتنه‌ تاوانبار ده‌كه‌ن, زیاتریش هام تاوانبار ده‌كرێت.
به‌تاوانباركردنی هام وێنه‌یه‌كی شكسپیریی ده‌خرێته‌ ڕوو, ئه‌و وه‌ك ئاماژه‌مان بۆ كرد له‌كۆردیلیا ده‌چێت, كه‌ خۆشه‌ویستی بۆ باوك به‌ڕاده‌یه‌كه‌ ناتوانێ‌ درۆ بكات, ڕاستگۆییه‌كانیشی به‌ره‌و سه‌ختی ژیان بردوویه‌تی.
لێره‌دا ناتوانین چاوپۆشی له‌و دیده‌ شكسپیریه‌ی ناو شانۆگه‌ری هاملێت بكه‌ین, ئه‌گه‌ر باوكی هاملێت به‌ده‌ستی هاوسه‌ره‌كه‌ی وبراكه‌ی بكوژرێت, ئه‌وا له‌م شانۆگه‌ریه‌دا عومرای برای سیدراو لیلیتی هاوسه‌ری وێنه‌یه‌كیتری ڕووی ئه‌و ڕوانبنه‌ن, ئه‌و دوانه‌ حه‌زی باڵابوون واده‌كات دان به‌وه‌ بنێن, كه‌ هه‌ریه‌كه‌یان مه‌یلی بۆ ئه‌ویتر هه‌بووه‌, لیلیت ژنێكه‌ له‌ڕووی پێكهاته‌ی كاره‌كته‌رو چڕكردنه‌وه‌ی سیفاتی غرترودی دایكی هاملێت ولیدی ماكبێسی تیا كۆبۆته‌وه‌.
به‌دوای كوشتنی باوك حاله‌تێكی ئۆدیبی له‌كوڕه‌كان ده‌رده‌كه‌وێت, ئه‌وه‌ش فریودانیانه‌ له‌لایان لیلیت, بۆیه‌ سه‌ره‌تا هام ڕووبه‌رووی هۆگربوون ده‌بێته‌وه‌ بۆ لیلیتی هاوسه‌ری سیدرا, لیلیت به‌دوای مه‌رگی سیدرا ده‌یه‌وێ‌ ته‌واوی بازنه‌ی پیاوه‌كان به‌ده‌وری خۆی بسووڕێنێته‌وه‌, كوڕه‌كان بكات به‌ ئۆدیبیه‌ك به‌دوای كوشتنی باوك هه‌موو ڕوو بكه‌نه‌ ئه‌و, بۆیه‌ ده‌توانێت ته‌واوی پیاوه‌كان فریوو بدات, هه‌مووشیان بخه‌ڵه‌تێنێ‌, به‌ده‌وری بازنه‌یه‌ك بیانسووڕێنێته‌وه‌, ئه‌وه‌ دووباره‌ كردنه‌وه‌ی گه‌مه‌یه‌كه‌ كه‌ لیلیت له‌گه‌ڵ هه‌ریه‌كه‌ له‌ پیاوه‌كان ئه‌نجامی ده‌دات.
ئه‌و گه‌مه‌یه‌ باڵابوونی لیلیته‌ له‌ناو لیدی ماكبێس, ته‌نانه‌ت وه‌ك شانۆگه‌ری ماكبێس سێ‌ جادووگه‌ر سرووتێكی ئه‌هریمه‌نانه‌ ئه‌نجام ده‌ده‌ن, ئه‌و وێنه‌یه‌ ده‌توانین له‌سێ‌ ئاراسته‌ی ماناوه‌ سه‌یری بكه‌ین.
مانای یه‌كه‌م بوونه‌ لیدی ماكبێسیه‌, مانای دووه‌م گه‌مه‌كردنه‌ له‌گه‌ڵ پیاو بۆ ده‌سه‌ڵات, مانای سێیه‌م ئاوێته‌كردنی هه‌ردوو ماناكایه‌ بۆ خوڵقاندنی كاره‌كته‌ر كه‌ لیلیته‌, لیلیت كاتێ‌ هه‌ست ده‌كات حام كه‌ كوڕی گه‌وره‌ی سیدرایه‌ هه‌ڵناستێت به‌تاوانی كوشتنی عومرا, گه‌مه‌كه‌ به‌مه‌داری پێچه‌وانه‌ی بازنه‌كه‌ ده‌خولێنێته‌وه‌, بۆیه‌ په‌نا ده‌باته‌ به‌ر عومرا وله‌گه‌ل ئه‌ودا هه‌ڵده‌ستن به‌كوشتنی حام ویافت, ئه‌و دوو تاوانه‌ تاڕاده‌یه‌كی زۆر ده‌مانگه‌یه‌نێته‌ حه‌قیقه‌تی ئه‌وه‌ی كه‌ هه‌ر ئه‌وانیش له‌پشت كوشتنی سیدراوه‌ بن, هه‌رچه‌نده‌ ئه‌و كوشتنه‌ بواری بۆ براكان خۆش كرد بۆ نزیكبوونه‌وه‌ له‌ده‌سه‌ڵات وتا ڕاده‌یه‌كیش خۆشحاڵ بوون, به‌ڵام سه‌ره‌نجام بكوژی ڕاسته‌قینه‌ له‌نێوان لیلیت و عومرایه‌, كه‌ دوو براكه‌ی تر ده‌كوژن و به‌هۆی دۆخی كوشتنه‌وه‌ هامیش به‌ره‌و شێتی ده‌چێت, شێت بوونێك هه‌ر له‌شێتبوونی هاملێت ده‌چێت.
ئه‌گه‌ر هه‌وڵی لیلیت بۆ وه‌ده‌ست كه‌وتنی كتێبه‌كه‌ی سیدرا بێت, دواجار ده‌توانێ‌ به‌فریوودانی هام كتێبه‌كه‌ی ده‌ست بكه‌وێت, ئه‌وه‌ش گه‌یشتنه‌ ترۆپكی ئاره‌زووه‌كانیه‌تی له‌نێوان كوشتن وده‌ستكه‌وتنی مه‌عریفه‌ بۆ ده‌سه‌ڵات, ئه‌و كوشتن ومه‌عریفه‌ وه‌ك دوانه‌یه‌ك بۆ گه‌یشتنه‌ ده‌سه‌ڵات به‌كار دێنێت, به‌ڵام ئه‌و توانای خوێندنه‌وه‌ی زمانی كتێبه‌كه‌ی نیه‌, كاتێ‌ عومراش ناتوانێ‌ بۆی بخوێنێته‌وه‌, هه‌وڵی خنكاندنی ئه‌ویش ده‌دات.
گه‌یشتنه‌ ده‌سه‌ڵات ستراتیژێك نیه‌, به‌قه‌د ئه‌وه‌ی پرۆژه‌یه‌كی وێرانكاریه‌, كتێبه‌كه‌ وه‌ك ته‌وته‌م وایه‌, بۆیه‌ كاتێ‌ ده‌یه‌وێت له‌ڕێی پیته‌كانه‌وه‌ كتێبه‌كه‌ بخوێنێته‌وه‌, چاوه‌كانی له‌ده‌ست ده‌دات وكوێر ده‌بێت.
له‌و ساته‌وه‌خته‌دا شانۆگه‌ریه‌كه‌ كه‌ به‌ره‌و كۆتایی ده‌چێت گه‌یشتۆته‌ ترۆپكی تراژیدیانه‌ی خۆی, به‌وه‌ی خنكاوێك و دوو كوژراو و شێتێك له‌گه‌ڵ كوێرێك, ئه‌و تابلۆیه‌ تێكه‌ڵی ده‌نگێك ده‌بێت, ده‌نگه‌كه‌ داوا له‌ سیدرا ده‌كات له‌گۆڕ هه‌ڵسێته‌وه‌و تا ببینێت چۆن ئاره‌زووه‌ شه‌یتانیه‌كان ڕووناكیه‌كانیان كوژاندۆته‌وه‌, لافاو ده‌یه‌وێ هه‌ڵبستێت و زه‌ویش نوقم ده‌بێت, داواكردنه‌ تاوه‌كو سیدرا فریای كه‌شتیه‌كه‌ی بكه‌وێت بۆ رزگاربوونی مرۆڤه‌كان, سووچێكی كه‌شتیه‌كه‌ ده‌رده‌كه‌وێت كه‌ سیدرا بزماری لێ‌ ده‌دات, ئه‌وه‌ به‌هاناهاتنی ده‌نگه‌كه‌یه‌, هه‌وڵێكیتری ژیاره‌ بۆ ڕزگاربوون له‌مرۆڤی خراپه‌كار, ئه‌م كۆتاییه‌ دیدێكی جیاوازمان بۆ ده‌خاته‌ ڕوو, جیاواز له‌شانۆگه‌ری (تاڵانكردنی فیرده‌وس) به‌ڵام دیدێكه‌ په‌یوه‌سته‌ به‌ ژیاره‌وه‌, به‌ چۆنیه‌تی په‌یوه‌ندیكردنی مرۆڤ له‌ئێستادا به‌ ژیار.
رووبه‌رووبوونه‌وه‌ی ژیار له‌گه‌ڵ مه‌رگ بابه‌تێكی گرنگی ناو شانۆگه‌ریه‌كانی خه‌زعه‌ل ئه‌لماجدیه‌, بۆیه‌ له‌شانۆگه‌ری (سه‌ردنپاڵ) یش جارێكیتر ئه‌و بابه‌ته‌ ده‌بێته‌ ته‌وه‌ری سه‌ره‌كی تێكستی شانۆیی, به‌بێ‌ ئه‌وه‌ی هه‌وڵی نووسینه‌وه‌ی ئه‌و مێژووه‌ بدات, به‌ڵكو ئه‌و مێژووه‌ی ئاشوری وكه‌وتنی ئیمبراتۆریه‌ته‌كه‌ی ده‌كاته‌ زه‌مینه‌ی تێكستێكی شانۆیی, كه‌مه‌به‌ستیشی به‌شداریكردنی ئاگایی ژیاره‌ له‌ئاگایی ئێستای مرۆڤه‌كان, ئه‌وه‌ش چه‌نده‌ گه‌ڕانه‌وه‌یه‌ بۆ ڕابردوو هێنده‌ش قسه‌كردنه‌وه‌یه‌ له‌ئێستا, به‌وه‌ی له‌نێوان زه‌مه‌نی ئه‌فسانه‌و ئێستای ئێمه‌ چۆن به‌ره‌و داهاتوو هه‌نگاو ده‌نێین, ئه‌وه‌ش به‌شێكی سه‌ره‌كی له‌ئه‌زموونی تیۆریزه‌كردنی شانۆیی ئه‌و نووسه‌ره‌ پێك دێنێت, كه‌ ته‌واوی كاره‌كان وه‌ك سه‌ره‌تا ئاماژه‌مان بۆكرد پۆلین ده‌كاته‌ سه‌ر سێ‌ قۆناغی سه‌ره‌كی, هه‌ر قۆناغێك, زاده‌ی تێگه‌یشتن ودیدی شانۆییه‌تی بۆ ئه‌فسانه‌و ژیارو ئێستا, كه‌ له‌مۆتیڤی وێنه‌ییدا به‌ناو شیعر به‌یه‌كدا ده‌چن, ئه‌وه‌ش له‌تیۆریزه‌كردنی تێكسته‌كانی وێنه‌یه‌كی ڕوونی شانۆگه‌ریه‌كانی ده‌خاته‌ ڕوو.
