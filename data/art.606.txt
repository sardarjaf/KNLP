زۆرێك سه‌باره‌ت به‌ ئه‌رك و كاری هونه‌ری كاریكاتۆر تووشی هه‌ڵه‌ و نا تێگه‌یشتن بوون، بۆیه‌ ئێمه‌ لێره‌ ده‌پرسین كه‌ ئایا كاریكاتۆر هونه‌رێكی گاڵته‌جاڕییه‌؟ تاكه‌ ئامانجی كات به‌سه‌ربردن و دڵخۆشییه‌، چاندنی پێكه‌نینه‌ له‌سه‌ر لێوان؟ بۆ ئه‌وه‌ی بینه‌ر یان خوێنه‌ر دوور خاته‌وه‌ له‌ جیدیه‌تی هه‌واڵ و وتار و نووسینی وشكی سه‌ر لاپه‌ڕه‌كان؟.
له‌ كاتێكدا كه‌ هونه‌ری كاریكاتۆر به‌ (میوه‌ی رۆژنامه‌كان) ناسراوه‌، كه‌ خوێنه‌ر له‌ كۆتایی خوێندنه‌وه‌ی رۆژنامه‌یه‌ك به‌ده‌ستی دێنێت، له‌م كاته‌شدا ده‌بێت تام و چێژێكی شیرینی هه‌بێت، و ناخی خوێنه‌ر ته‌ژی بكات له‌ خۆشی؟ یان كاریكاتۆر هونه‌رێكی به‌ گریان هێنه‌ره‌، ئێش و ئازاری میلله‌تێك به‌ده‌رده‌خات، و به‌ ڕووی ده‌سه‌ڵاتدارانی سته‌م و داپڵۆسین و كۆیلایه‌تی هاوار ده‌كات، و ڕه‌نگه‌كانی خوێن و بۆنی گه‌نده‌ڵی و ئاسنی زیندانه‌كان وه‌ده‌رده‌خات؟.
زۆرێك به‌ نادروستی له‌ كار و ئه‌ركی سه‌ره‌كی هونه‌ری كاریكاتۆر لێیان تێكچووه‌ و تێكه‌ڵیه‌ك ده‌كه‌ن و جیاوازی له‌ نێوان ئه‌ركه‌ سه‌ره‌كییه‌كانی ناكه‌ن، ئه‌وه‌ی راستی بێت كار و ئه‌ركه‌ سه‌ره‌كیه‌كانی هونه‌ری كاریكاتۆر دابه‌ش ده‌كرێنه‌ سه‌ر سێ ئه‌رك و ئامانجی سه‌ره‌كی.
یه‌كه‌میان: ئه‌ركی ڕاست و دڵكاریی (جیدی) هونه‌ری كاریكاتێر، لێره‌دا هونه‌رمه‌ندی كاریكاتێریست ئێش و ئازار و كێشه‌ سیاسی و كۆمه‌ڵایه‌تی و ئیدارییه‌كان ده‌خاته‌ ڕوو، وه‌كو هه‌ر هاوڵاتیه‌ك كه‌ له‌گه‌ڵ ئێش و ئازاری گه‌له‌كه‌ی ده‌ژی.
له‌مه‌یاندا هونه‌رمه‌ندی كاریكاتێریست بیروڕاگه‌لێكی وا ده‌خاته‌ ڕوو، دوور له‌ گاڵته‌ و پێكه‌نین و خۆشی، ده‌كرێت كاریكاتۆره‌كه‌ یان كارتۆنه‌كه‌ به‌ توانج یان بێ توانج بێت.
بینه‌ری ئه‌م كارانه‌ به‌ڕاستی تام و چێژی تراژیدیا و خه‌م و ئازار ده‌كات له‌گه‌ڵ هونه‌رمه‌نده‌كه‌، له‌ كاتێك كه‌ ئه‌و تابلۆیه‌ پڕ له‌ گریانه‌ ده‌بینێت، كه‌ راستگۆترین ده‌ربڕینی ناخ و هه‌ستی هونه‌رمه‌نده‌كه‌یه‌.
ئه‌گه‌ر هونه‌رمه‌نده‌كه‌ له‌و كێشه‌ و ئێش و ئازاره‌دا ژیابێت و هه‌ستی پێكردبێت، ئه‌وا هه‌ڵبه‌ته‌ تابلۆكه‌ ڕاستگۆیانه‌تر ئه‌و هه‌سته‌ ده‌گوازێته‌وه‌ بۆ بینه‌ر و خوێنه‌ر.
دووه‌میان: ئه‌ركی ره‌خنه‌ی گاڵته‌جاڕی ئامانجدار، لێره‌دا هونه‌رمه‌ندی كاریكاتێریستی به‌توانا كێشه‌یه‌ك پێشكه‌ش به‌ بینه‌ر ده‌كات، به‌ شێوازێكی ره‌خنه‌گرانه‌ی گاڵته‌جاڕی دڵخۆشكار، كه‌ تێیدا خۆشی تێكه‌ڵ به‌ سوود و قازانج ده‌كات، جا ئه‌و كێشه‌یه‌ سیاسی بێت یان كۆمه‌ڵایه‌تی یان بوارێكی تر بێت، له‌ هه‌مان كاتدا مامه‌ڵه‌ له‌گه‌ڵ كێشه‌یه‌كدا ده‌كات كه‌ جێگای بایه‌خی گشت كۆمه‌ڵگایه‌.
لێره‌ له‌م ئه‌ركه‌دا كاریكاتێریست به‌ توانستی خۆی كێشه‌یه‌ك و ئامانجێكی دیاریكراو له‌گه‌ڵ قۆشمه‌بازی و گاڵته‌جاڕیه‌كی جوان ده‌به‌ستێته‌وه‌.
سێیه‌میان: كاریكاتۆر ته‌نیا بۆ گاڵته‌ و نوكته‌بازی و پێكه‌نین، له‌مه‌دا كاریكاتۆر ته‌نیا بۆ كات به‌سه‌ربردن و مێشك حه‌وانه‌وه‌ و بزه‌ و پێكه‌نین به‌كاردێت، به‌بێ هیچ كێشه‌یه‌كی روون و دیاریكراو، ئه‌م جۆره‌ كاریكاتۆره‌ش له‌ ئاستی كاریكاتۆره‌كانی تر كه‌متر نیه‌، به‌ڵكو ئه‌مه‌ش جه‌ماوه‌ر و حه‌زلێكه‌رانی خۆی هه‌یه‌، له‌مه‌شدا ده‌بێت كاریكاتێریست سه‌ركه‌وتووبێت بۆ به‌دیهێنانی ئه‌و ئامانجه‌، ناتوانین ئه‌م ئه‌ركه‌ یان ئه‌مجۆره‌ كاریكاتۆره‌ یان كارتۆنه‌ بسڕینه‌وه‌ له‌ جیهانی رۆژنامه‌گه‌ریدا، چونكه‌ نه‌ك ته‌نیا ڕۆژنامه‌گه‌ریی و ڕاگه‌یاندن، به‌ڵكو هه‌موو كۆمه‌ڵگاش به‌ درێژایی مێژوو به‌بێ كۆمیدیا و نوكته‌ و گاڵته‌ نه‌بووه‌ و نابێت.
لێره‌دا بۆمان روون ده‌بێته‌وه‌ كه‌ نابێت تێكه‌ڵیه‌ك بكه‌ین له‌ نێوان ئه‌م سێ ئه‌ركه‌ سه‌ره‌كییه‌ی هونه‌ری كاریكاتۆر، ده‌بێت ڕێز له‌ هه‌ر سێكیان بگرین، چونكه‌ هه‌ر یه‌كیان ئامانجێكی دیاریكراو به‌جێده‌گه‌یه‌نن، تام و چێژ له‌ هه‌موویان وه‌رگرین و تێیانبگه‌ین، تاوه‌كو هۆشیارییه‌كی رۆشنبیریی ته‌واو له‌لامان گه‌ڵاڵه‌ ده‌بێت، و هه‌ست به‌ پایه‌ و بایه‌خی ئه‌و هونه‌ره‌ كاریگه‌ره‌ ده‌كه‌ین، كه‌ سوود و قازانج، یان قازانج و خۆشی، یان ته‌نیا خۆشی و پێكه‌نین، ده‌به‌خشێت به‌ هه‌ر یه‌كێك له‌ تاكه‌كانی كۆمه‌ڵگه‌، به‌ گوێره‌ی ئاستی تێگه‌یشتنی خۆی.
