وته‌بێژی‌ كۆشكی‌ سپی‌ داوای‌ له‌ ئێران كرد رێز له‌ سه‌روه‌ریی‌ عیراق بگرێت و ئه‌وه‌شی‌ ره‌تكرده‌وه‌ له‌ شه‌ڕی‌ رووبه‌ڕووبوونه‌وه‌ی‌ رێكخراوی‌ داعشدا هه‌ماهه‌نگی‌ ئه‌منی‌ له‌نێوان وڵاته‌كه‌ی‌ و ئێراندا هه‌بووبێت.
جۆش ئێرنست وتی‌: "مه‌سه‌له‌ی‌ رێزگرتنی‌ ئێران بۆ سه‌روه‌ریی‌ عیراق وای‌ له‌ ئیداره‌ی‌ ئه‌مریكا كرد له‌ په‌یوه‌ندییه‌كانی‌ به‌رده‌وام بێت و پشتیوانی‌ له‌ حكومه‌تی‌ فیدراڵی‌ عیراق بكات كه‌ له‌لایه‌ن حه‌یده‌ر عه‌بادی‌ سه‌رۆك وه‌زیره‌وه‌ سه‌رۆكایه‌تی‌ ده‌كرێت".
پێشتر جۆن كیری‌ وه‌زیری‌ ده‌ره‌وه‌ی‌ ئه‌مریكا له‌ لێدوانێكی‌ رۆژنامه‌وانیدا رایگه‌یاند، واشنتۆن به‌رژه‌وه‌ندی‌ هاوبه‌شی‌ له‌گه‌ڵ ئێران هه‌یه‌، به‌ڵام ئه‌و به‌رژه‌وه‌ندییه‌ نه‌گه‌یشتووه‌تنه‌ قۆناغی‌ هه‌ماهه‌نگی‌.
وتبووشی‌: "ئێرانییه‌كان هه‌ندێك كارییان كردووه‌ كه‌ یارمه‌تی‌ ئه‌مریكا ده‌دات وه‌ك شه‌ڕی‌ دژ به‌ داعش"، به‌ڵام ئه‌وه‌ی‌ ره‌تكرده‌وه‌ هه‌ماهه‌نگی‌ له‌نێوانیاندا هه‌بێت.
