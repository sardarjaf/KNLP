باوکی: کچم هێزێکی زۆری سۆپای عێراق و پاسدارانی ئێران و حەشدی شەعبی، بە تازەترین تانک و زرێپۆش و تۆپی قورسەوە، ئەمشەو پەلاماری شاری کەرکوک و دووزخورماتوو و چەند شوێنێکی تری پارێزگای کەرکوکیان داوە و داگیریان کردوون.
بەیانی کە خۆرهەڵات، تەقەکردن و تۆپ گرتنە گەڕەکە کوردییەکانی ناو شاری کەرکوک نەوەستابوون.. باوکیان وتی: ئەم داگیرکەرانە نە ویژدان و نە رەوشتیان هەیە.. تا زوو با لە کەرکوک دەربچین، ئەگیان دەمان کوژن.. دەی خۆتان ئامادەبکەن با دەربچین .
دایکیان بە پەلە هەندێ جل و بەرگ و شتی پێویستی پێچایەوە، خستیانیە سەنووقی ئۆتۆمبیلەکەیانەوە.
سواربوون و لە کەرکوک دەرچوون.. رێگای شوان و کۆیەیان گرتەبەر.. تا گەیشتنە شارۆچکەی تەق تەق کە لەسەر زێی بچووکە.. لەوێ دوو رۆژ لە ماڵی خزمێکیان مانەوە.
ئەو دوو رۆژە لە خەفەت زیاتر، دڵیان خواردنیشی نەدەبرد.
بۆ رۆژی سێیەم گەشبین بە باوکی وت: بابە گیان من بەبێ کەرکوک ناتوانم بژیم.. گەر بشمان کوژن، پێمخۆشە بگەڕێینەوە بۆ شارەکەمان.
باوکی: ئافەرین کچە ژیر و شیرینەکەم.. ئەوەی تۆ وتت لە دڵی منیشدایە.. کەرکوک زێـدی هەزاران ساڵەی باوک و باپیرانمانە.. چۆن دەبێت بۆ داگیرکەران چۆڵی بکەین.
دوای ئەوەی سوپاسی ماڵی خزمەکەیان کردن، کە بە ئەوپەڕی رێز و خۆشەویستییەوە پێشوازیان لێکردن.. سواری ئۆتۆمبیلەکەیان بوون و گەڕانەوە بۆ کەرکووک.
لە خاڵی پشکنینی رێگای نێوان کەرکوک و هەولێر، کۆمەڵێک تانک و تۆپ و حەشدی شەعبی، جێگای پێشمەرگەیان گرتبۆونەوە، بە روویەکی زۆر گرژ و رقەوە لەو خێزانە کوردییانەیان دەڕوانین و تەشقەڵەیان پێدەکردن، کە دەگەڕانەوە بۆ کەرکوک.. چونکە ئەوان نەیان دەویست کورد بگەڕێنەوە بۆ شارەکەیان.
ترس و تۆقینیان بڵاودەکردەوە، بۆ ئەوەی کورد لە کەرکوک هەڵبێن و نەگەڕێنەوە.
کە گەیشتنەوە ناو گەڕەکی رەحیماوا، ماڵەکانی کپ بوون.. شەقامەکانی بۆنی خوێنیان لێدەهات.. لە ترسی کوشتن و تاوانە قێزەوەنەکانی حەشدی شەعبی خەڵکی نەیاندەوێرا لە ماڵەکانیان دەربچنە دەرەوە.. بە دەیان تانک و تۆپ، بە هەزاران حەشدی شەعبی و سەرباز بە چەکەوە کەوتبوونە نێو گەڕەک و کۆڵانەکانی شاری کەرکوک.. بە ئاشکرا و بێشەرمانە خەریکی تاڵانکردن و دزینی ئەو ماڵە کوردانە بوون کە لە ترسی تاوانەکانی حەشدی شەعبی نەگەڕابوونەوە ماڵەکانیان.
گەشبین کە ئەو کارە قێزەوەنانەی بینی، هێندەی تر سوێ چووە دڵیەوە، هێندەی تر خەم و خەفەت دایگرت.. پیشی بردەوە و هەناسەیەکی زۆر قووڵی هەڵکێشا و ئاخێکی کرد.. بازاڕەکەی رەحیماوا و کۆگانی داخرابوون.. تاک و تەرا خەڵکی لە دەرەوە دەبینران.
ئێوارەی هەمان رۆژ، گەشبین چووە سەربانی خانووەکەیان، بە غەمگینییەوە سەیرێکی مەشخەڵە هەمیشەییەکەی باوەگوڕگوڕي کرد.. کە لە لای کەرکوکییەکان زۆر پیرۆزە و سیمبولی شاری کەرکوکە.. چاوەکانی پڕبوون لە فرمێسک.. هۆن هۆن بەسەر روومەتە ئاڵەکانیدا دەهاتنە خوارەوە.. بە قوڕگێکی پڕ لە گریانەوە: ئێوارەت باش باوەگوڕگوڕی پیرۆز و خۆشەویستمان.
ئەم قسانەی باوەگوڕگوڕ، هـیوایەکی تازەی بە گەشبین بەخشین.. بڕیاری دا کە درێژە بە خوێندن بدات و، بە ئەوپەڕی تواناشیەوە، بەبێ وچان و کۆڵنەدان، زیاتر تێبکۆشێت بۆ رزگارکردنی شاری کەرکوکی خۆشەویستمان لە داگیرکەران.
گەشبین ئەو وتەیەی مامۆستای زمانی کوردیشیان هاتەوە یادی، کە زور جار لە پۆلـدا دووپاتی دەکاتەوە و دەڵێ:” قوتابییە دڵسۆزەکانمان ئێوە هیوای داهاتووی کوردستانن”
