ھونەرمەندی گۆرانی بێژی لاو ئیلیاس جۆلا  دوو گۆرانی نوێ بڵاودەکاتەوە، ھەرچەندە بەنیازبوو کلیپ بۆ ھەردوو گۆرانییەکەی بکات و لەوبارەیەوە ئامادەکاریشی کردبوو، بەڵام بەھۆی رووداوێک کلیپەکەی دواخستووە.
ھونەرمەند ئیلیاس جۆڵا بۆ SNN وتی: بەنیازم پێش جەژنی قوربان دوو گۆرانی نوێ بڵاوبکەمەوە، یەکێک لە گۆرانییەکان مەقامی سەحەرە بەناوی (وەی وەی حاڵمە)، پێشتر مامۆستا تاھیر تۆفیق ئەدای کردووە، بەڵام من لەسەر شێوازی ھونەرمەندی لاو بێژەن جەزا وتوومەتەوە و تەنھا گۆڕانکاری لە میوزیکدا کراوە بۆ ئەوەی شێوازێکی تری ھەبێت ئەویش بەپیانۆ.
ئیلیاس جۆڵا ئاماژەی بەوەشدا، گۆرانییەکەی تریش ئاوازەکەی تورکییە و چەند ساڵێکە حەزم کردووە لەسەر ئەو ئاوازە گۆرانییەک تۆمار بکەم، بەڵام ئێستا دەرفەتم بۆ ڕەخساوە و تێکستەکەش لەلایەن (داناز عەبدول رەحمان عەبدوڵا)ەوە نوسراوە و کاری میوزیکیش لەلایەن (ئەحمەد ئازاد) کراوە.
کاری دەنگی ھەردوو گۆرانییەکەکە تەواو بووە و بەنیازم پێش جەژنی قوربان بڵاوی بکەمەوە.
سەبارەت بەھۆکاری ئەنجامنەدانی کلیپ بۆ دوو گۆرانییە نوێیەکەی، ئاماژەی بەوەکرد: بەھۆی شکانی قاچمەوە نەمتوانی کلیپەکە بکەم ھەرچەندە ئامادەکاریشم بۆکردبوو، بەڵام دوای چاکبوونەوەی قاچم کلیپەکە ئەنجامدەدەم و پێدەچێت بکەوێتە مانگی کانوونی یەکەمی ئەمساڵ.
