هه‌ر تابلۆیه‌ك خه‌ونێكه‌ و له‌ حه‌زێك یا ئاره‌زوویه‌ك یا ئومێدێك یا پاڵنه‌رێك چ غه‌ریزی چ كۆمه‌ڵایه‌تی چ سایكۆلۆژی كه‌وتۆته‌وه‌، ورده‌كاریه‌كی سیمبولیكی ناوه‌ ناوه‌ به‌یه‌كه‌وه‌ گونجاو و ناوه‌ ناوه‌ش ئاڵۆز، هێما و ئاماژه‌كان به‌ ئاسانی نامانبه‌نه‌ سه‌ر ئه‌و وێنه‌ ڕاسته‌قینانه‌ی له‌ ده‌روونی نه‌ژادی عه‌زیز سورمێ‌ هه‌ن، ئه‌مه‌ بۆ بینه‌ر ئه‌وه‌نده‌ گرنگ نیه‌ و ته‌نانه‌ت ڕه‌خنه‌ش ئه‌و مافه‌ی نیه‌ پشكنه‌رانه‌ هه‌ر ده‌بێ‌ ئه‌م وێنه‌ زه‌ینیانه‌ی هونه‌رمه‌ند سه‌ر له‌ نوێ‌ بكێشێته‌وه‌.
ئه‌وه‌ی گرنگه‌ هه‌ستی هه‌ر بینه‌رێكه‌ ڕاستگۆیانه‌ و ورد هێماكان بگوازێته‌وه‌ ده‌زگه‌ی هۆشی خۆی و له‌وێدا ئه‌وه‌ی درووستی ده‌كا وێنه‌یه‌كی دیكه‌ بێ‌، فیگه‌ره‌كان له‌وێدا به‌یه‌كه‌وه‌ مانایه‌كی هونه‌ری بده‌نێ‌ و كۆتایی به‌ سه‌رسامی و ئه‌وق ماویه‌كه‌ی بێنن.
هونه‌ری كۆلاژ له‌نێو كایه‌ی شێوه‌كاری كوردیدا ئه‌وه‌نده‌ به‌ر بڵاو نیه‌ و زۆر نین ئه‌وانه‌ی له‌ نێویدان، نه‌ژادی عه‌زیز سورمێ‌ هێمنانه‌ و له‌ مێژه‌ له‌و بواره‌ چالاكه‌ و له‌و پێشانگه‌یه‌دا كه‌ ئێستا 16 تا 21 ی 4 له‌ هۆڵی میدیا كراوه‌ته‌وه‌ تێیگه‌یاندین كه‌ شته‌ له‌یه‌كتر جوداكان و به‌یه‌كه‌وه‌ نه‌هاتووه‌كانیش بۆیان هه‌یه‌ له‌ فۆڕمی تازه‌دا شتی دیكه‌ و وێنه‌ی دیكه‌ و ئینجا مانای تازه‌یان لێ‌ به‌رهه‌م بێت.
نه‌ژاد له‌م كۆ به‌رهه‌مه‌یدا وردبوونه‌وه‌ و نه‌سه‌قیه‌تێكی باڵای نیشانداین و ئه‌وه‌ی بۆ من جێی بایه‌خ بوو هێڵه‌ هزری و ڕوانگه‌ مه‌عریفیه‌كه‌ی ئه‌و بوو كه‌ ده‌مویست له‌ فیگه‌ر و سیمبوله‌كانه‌وه‌ ئاشنای بم و تا ئه‌و ئاسته‌ توانیم په‌ی به‌وه‌ به‌رم كه‌ كاك نه‌ژاد له‌و كارانه‌یدا زۆر به‌ سه‌لیقه‌یه‌كی جوان له‌سه‌ر ڕاسته‌ هێڵێك ڕۆیشتووه‌ و خودی هونه‌ری خۆی جا چ دنیا تاریكه‌كه‌ی نه‌ستی چ به‌شه‌ ڕوناكه‌كه‌ی ژیرانه‌ له‌ جوانكاریه‌كی سیمبولیكی له‌ چوارچێوه‌ گرتووه‌.
تابلۆكان زۆر قوڵ له‌گه‌ڵ خۆیان شۆڕمانده‌كه‌نه‌وه‌ نێو دنیایه‌كی تاریك له‌هه‌ر یه‌كێكماندا، هه‌ر سیمبوله‌ی بۆ هه‌رێمێكی نه‌ست ده‌ستمان ده‌گرێت و له‌وێ‌ وازمان لێناهێنێ‌ و یه‌كسه‌ر ته‌سلیم به‌ سیمبولێكی ترمان ده‌كا بۆ ئه‌وه‌ی سه‌ره‌نجام بمانباته‌ ئه‌و قوڵاییانه‌ی له‌وێدا بیرۆكه‌كان خه‌سته‌ و ماندوو كه‌وتوون و نه‌یانتوانیوه‌ سه‌راو كه‌ون نه‌بادا بوونه‌ فیزیكی و كۆمه‌ڵایه‌تیه‌كانمان له‌به‌ین بچن، هه‌ر بۆیه‌ ئه‌م خوده‌ ماندو و خه‌سته‌یه‌ سیمبولگه‌لێكی كردۆته‌ نماینده‌ی خۆی بۆ ئه‌وه‌ی له‌ دنیای به‌رجه‌ست و به‌رهه‌ستدا ڕۆڵی ئه‌و نمایش بكه‌ن و كه‌س كه‌ لێره‌دا نه‌ژاده‌ وه‌ك دیارده‌یه‌كی ئینسانی گونجاو له‌گه‌ڵ ترادیسیۆن بگێڕنه‌وه‌.
ئه‌م هونه‌ری كۆلاژه‌ی نه‌ژادی عه‌زیز سورمێ‌ گونجانێك له‌ نه‌گونجاو دێنێته‌ ئارا، یا باشتر وایه‌ بڵێین نه‌گونجاوه‌كانی ئه‌م دنیایه‌ كه‌ له‌ده‌ره‌وه‌ی نه‌سه‌قیه‌تی سیستم و ئۆرده‌ری ژیانی كۆمه‌ڵایه‌تی ئینسانی كه‌وتوونه‌ته‌ ژه‌نینی ناخۆشترین ئاواز بۆ ژیان ڕێك ده‌خاته‌وه‌، به‌یه‌كه‌وه‌ به‌ستنه‌وه‌ی جوداكان به‌رده‌وام بوون نیه‌ له‌سه‌ر پیرۆزكردنی ترازان به‌قه‌د ئه‌وه‌ی ڕه‌خساندنی كه‌شێكی ئێستاتیكیه‌ بۆ جوانبینینێك كه‌ هه‌میشه‌ له‌ جوداكانه‌وه‌ ئه‌م جوانیه‌ فه‌راهه‌مه‌.
كارڵ گۆستاف یۆنگی سایكۆلۆژیست و میتۆلۆژیست هه‌میشه‌ خه‌ونه‌كانی خۆی ده‌نووسیه‌وه‌ و له‌ سكێچێكی شێوه‌كاریدا ده‌ینه‌خشاندن و جاریواهه‌بوو له‌ په‌یكه‌رێكدا سیمبولیزه‌ی ده‌كردن، ئه‌و به‌و جۆره‌ دیارده‌ هونه‌ریه‌ سایكۆمیتۆلۆژیانه‌ی ده‌وت ـ ماندالا ـ له‌و وێنه‌ ماندالاییانه‌دا بۆ سیمبوله‌ سه‌ره‌تاكانی هزری یه‌كه‌م مرۆڤ و یه‌كه‌م كه‌سێتی و یه‌كه‌م خه‌ون ده‌گه‌ڕایه‌وه‌، ئه‌و پێیوابوو هه‌ر كه‌سه‌ به‌ جۆرێك سیمبولیزه‌ی خه‌ون و زینده‌ خه‌ونه‌كانی ده‌كات و هه‌ر سیمبوله‌ش له‌ خه‌ونه‌كانیاندا بۆ هه‌ر یه‌كێك مانایه‌كی هه‌یه‌ و ڕاسته‌وخۆ یا ناڕاسته‌وخۆ به‌ نه‌ستی مێژووییدا شۆڕیده‌كاته‌وه‌ و ده‌یباته‌وه‌ سه‌ر ئه‌و یه‌كه‌م فیگه‌ره‌ی كه‌ یه‌كه‌م مانای دراوه‌تێ‌.
له‌ تابلۆكانی سورمێدا ئه‌و ئاگری مه‌عریفه‌یه‌ی بڕۆمیسیۆس بۆ هه‌موومان له‌ هیفاستۆسی دزی تا پێی گه‌رم دابێین و له‌ قه‌سرین ڕزگارمان بێ‌ زۆر به‌ ده‌ركه‌وتوویی دیاره‌، ئه‌م ئاگره‌ هه‌ر ئه‌وه‌ نیه‌ خۆمانی له‌به‌ر گه‌رم ده‌كه‌ینه‌وه‌ و خواردنی پێ‌ ساز ده‌كه‌ین و ده‌مانسووتێنێ‌ و گۆشه‌یه‌ك له‌ بوونمان پێكده‌هێنێ‌، به‌ڵكو ئاگر بووه‌ته‌ به‌شێك له‌ پێكهاته‌ی كیمیكیمان و ئه‌م كیمیاگه‌ریه‌ی ئاگر ناوه‌ ناوه‌ به‌ر ده‌بێته‌ بیۆلۆژیای جه‌سته‌ و له‌وێشه‌وه‌ به‌ره‌و ڕۆح به‌رز ده‌بێته‌وه‌ و له‌ وێدا له‌ ئۆرگازمێكی ڕۆحیدا ئه‌و شادمانیه‌ی ئاگر ده‌مانخاته‌ به‌هه‌شتێكی ئه‌به‌دیه‌وه‌.
ئاگره‌كه‌ی بڕۆمیسیۆس له‌ چاو و گه‌رده‌ن و گۆزنگ و قه‌دی دار و په‌یژه‌ و كۆمه‌ڵێك ئیكسسواری دیكه‌ تروسكایی و گه‌رمیه‌كه‌ی هه‌ست پێده‌كرێ‌ و له‌ كۆتاییدا گه‌شته‌ ئاگرینه‌كه‌ی سورمێ‌ هه‌موومان ده‌باته‌وه‌ سه‌ر ئه‌و كانیاوه‌ی هه‌ر له‌گه‌ڵ یه‌كه‌م ده‌متێنانی شلوێمان كرد و تا ئێستاشی له‌گه‌ڵ دابێ‌ هه‌موومان هه‌ر له‌و ئاوه‌ شلوێیه‌ هه‌ڵدێنجین و له‌وساشه‌وه‌ پۆخڵه‌واتی سه‌یر سه‌یر ده‌كه‌ینه‌ خۆراكی ئاگر و هه‌ر بۆیه‌ش بۆسۆكه‌ی تاوه‌كو ئێستا هه‌ر بۆكروزی زه‌مه‌نه‌ سه‌ره‌تاكانی مرۆڤی لێدێت.
بڕۆمیسیۆس به‌ ئاگر سه‌رچاوه‌كانی مه‌عریفه‌ی بۆ مرۆڤێك دابینكرد كه‌ زیۆس هه‌رگیز نه‌یده‌ویست كه‌سه‌كان له‌ ئاژه‌ڵ تێیپه‌ڕێنن، نه‌وه‌كا ڕۆژگارێك دابێ‌ چاویان بكه‌وێته‌ سه‌ر ناز و نیعمه‌ته‌كانی زیۆس و دواتر له‌ سیناریۆی جیاجیادا لێیهه‌ڵگه‌ڕێنه‌وه‌.
ئه‌وه‌ی نه‌ژاد نیشانمان ده‌دا له‌ تێگه‌یشتنی من بۆ هه‌موو سیمبولیزه‌كردنه‌كانیدا دۆزینه‌وه‌ی ئه‌و ئاگره‌یه‌ كه‌ دوای به‌خششه‌كه‌ی بڕۆمیسیۆس سه‌ر له‌نوێ‌ لێمان دزرایه‌وه‌، دزرانێك تا ئێستا هه‌ر به‌ دزیه‌وه‌ كه‌سه‌كان له‌ چوارچێوه‌ی هه‌ر كه‌لچه‌رێك به‌ گه‌رماییه‌كه‌ی بڕی خۆیان ده‌شكێنن، دزرانی ئاگر دزینی تواناكانی مه‌عریفه‌ و بیركردنه‌وه‌ و عه‌قلانیه‌ت بوون، دزه‌كردنی نه‌ژادی عه‌زیز سورمێ‌ له‌ ڕێگه‌ی سیمبولی سه‌ر سه‌یر به‌ قاچاخه‌ ڕێی سه‌یر سه‌یر ده‌یباته‌وه‌ سه‌ر ئه‌و سه‌رچاوانه‌ بۆ ئه‌وه‌ی كه‌مێك له‌ هه‌ڵله‌رزینه‌كانی خۆی ئارامكاته‌وه‌، جا ئه‌م گه‌شته‌ به‌ ئاگاییه‌وه‌ بێ‌ یا بێئاگا گرنگ ئه‌وه‌یه‌ ئه‌و ڕاستگۆیانه‌ و هونه‌ریانه‌ له‌ كه‌رنه‌ڤاڵێكی سیمبولیكیدا به‌شێك له‌و تاریكستانه‌مان بۆ ڕووناكده‌كاته‌وه‌.
