نوری مالیكی، جێگری سەرۆك كۆماری عێراق، لە وتەیەكدا لە كاتی گردبوونەوەیەكی عەشایەری لە قەزای هندییەی سەر بە پارێزگای كەربەلا، رایگەیاند، ئیرادەی حەشدی شەعبی هێرشی تیرۆریستانی لەو رۆژەدا راگرت، كە سوپا تووشی كێشە هات و بەهۆی پیلانەوە زۆرێك لە یەكە سەربازییەكان لەناوچوون.
مالیكی، ئەوەشی خستەڕوو، كە قسەكردن لەسەر داگیركردنی موسڵ، تا ئێستا نەگەیشتووەتە قوڵایی راستییەكان و وردبینی دروستی بۆ نەكراوە.
وتیشی: تائێستا نەبووە یەكە سەربازییەكانی سوپای عێراق هەڵبوەشێتەوەو سەركردە سوننە و كوردەكان بەبێ هۆكار لێی بكشێنەوە بە بێ هیچ شەڕێك وەك لەوەی موسڵ روویدا، تەنانەت لە سوپای رژێمی پێشووشدا.
ئاماژەی بەوەشدا، كە مانگرتنەكانی ئەنبارو موسڵ و حەویجە و سامەڕا پیلانێك بوون بۆ لەكارخستنی حكومەت و دەستوورو پرۆسەی سیاسی، كە ژووری پرۆسەكانی لە هەولێر بوو.
