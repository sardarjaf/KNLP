بڕیارە كاتژمێر 5ی ئێواره‌ی ڕۆژانی 29-30/4/2016 لە هۆڵی "به‌دیعه‌ دارتاش" له‌ پەیمانگای هونەرەجوانەكانی سلێمانی شانۆیی "بەدەم چاوەڕوانی گۆدۆوە" نمایش بكرێت.
ئەم شانۆییە لە نووسینی (سامۆئیل بیكێت) وەرگێڕانی "سمكۆ ناكام" لە دەرهێنانی (داستان بەرزان)ـه‌.
هاوكات له‌ نواندنی (گۆران نامیق، ڕزگار زاهیر، حسێن عەلی، هێمن عومەر، دلێر دڵزار)ـە.
له‌باره‌ی شانۆییه‌كه‌وه‌ ده‌رهێنه‌ری شانۆییه‌كه‌ "داستان به‌رزان" ئه‌وه‌ی خسته‌ڕوو كه‌ ئەم تێكسته‌ یەكێكە لە كۆڵەكە گرنگەكانی دونیای شانۆ، لە جیهاندا بە چەندین ستایل و زمانی جیا نمایش كراوە، هەروەها دەرهێنەران و ئەكتەرانی بەتوانای دونیا كاریان لەسەر كردووە، ئەمەش دەگەڕێتەوە بۆ ئەوەی ئەم شانۆنامەیە بە یەكێك لە لوتكەكانی شانۆی مۆدێرن دابنرێت و جیهانی شانۆنامە پێش ئەم كارە و پاش ئەم كارە گۆڕانكاریی ڕیشەیی بەخۆیەوە بینیوە، بەجۆرێك زۆرێك لە نووسەرانی شانۆنامە دەكەونە ژێر كاریگەریی ئەم شانۆنامەیەوە و ئەم كاریگەرییەش لە بەرهەمەكانیاندا ڕەنگی داوه‌تەوە.
له‌باره‌ی هه‌ڵبژاردنی ئه‌م ده‌قه‌ی "بیكێت"ـه‌وه‌ بۆ نمایش ده‌رهێنه‌ر گوتی: ئەوەی وایكرد ئەم تێكسته‌ بۆ نمایشكردن هەڵبژێرم، جگە لە بەهێزی دراما و ڕەگەزە پێكهێنەرەكانی شانۆنامەكە، هەروەها كاریگەریی شانۆنامەكە وەك شانۆنامەیەكی مۆدێرن.
هاوكات ده‌رهێنه‌ر باسی له‌وه‌ش كرد كه‌ ئەو ناوەڕۆكە مرۆییەی كە كۆنسێپتی سەرەكی تێكسته‌كه‌یه‌ بۆ ئه‌و جێگه‌ی بایه‌خ بووه‌.
له‌باره‌ی كاری ده‌رهێنانیشه‌وه‌ گوتی: هەر دەرهێنەرێك بۆ ئەوەی كارێكی باش نمایش بكات، پێویستە بە هۆشیارییەوە شانۆنامەكەی هەڵبژێرت، چونكە ئەگەر هاتوو دەرهێنەر لە هەڵبژرادنی تێكستدا سەركەوتوو نەبوو، ئەوا سەرلەبەری كارەكەی كێشەی تێدەكەوێت، بۆیە گرنگە ئەو شانۆنامەیەی هەڵیدەبژێرین بۆ كاركردن، هەڵگری بەهایەكی گەورەی شانۆیی بێت و بواری ئەوەی تێدابێت بە شانۆ بكرێت، هەروەها لە توانایدا هەبێت وەڵامی پرسیارە گرنگەكانمان بداتەوە و هاوكات بابەتەكەی تەواو مرۆیی بێت و بۆ مرۆڤ بێت لە هەر كوێی ئەم جیهانەدا بێت.
