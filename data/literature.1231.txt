ترسم هەیە لەوەی ناوی بێنم، ئاخر دڵنیام لەوەی گەر ناو و ڕەچەڵەكی بخەمە ڕوو، دایكم حاشام لێدەكات.
پێش نوێژخوێنی گەڕەك پڕ بەقوڕگی لە وتاری نوێژی هەینی دەبێژێت: ئەم كوڕە كوشتنی ڕەوایە، بەهۆكاری كەوتنە داوی كچێكی بێدینەوە.
ئەو كوڕیژگە گێژە بێ ئەوەی گوێ بە  ئایینەكەی خۆی بدات سەرجێی لەگەڵی بەدناوێكی ئیتاڵیدا كردووە.
ڕاستییەكەی لەسەرێكەوە هەم دایكم و هەمیش مامۆستای مزگەوتی گەورە لەسەر حەقن، ئاخر من واكەوتوومەتە داوی ئەوینی ئەو، نازانم هەنگاوەكانی دوای ئەم دیدارە دەمبەنه‌وە كام زبڵدانی ئه‌م هه‌ساره‌یه‌.
ئەگەر ئەو قسانەی مامۆستا دەیكات ڕاست بێت، گومانم نییە نەك دوانزە فریشتە و ڤێلا و مەشروبانی تام خۆش، بگرە كوخێكیشم لە بەهەشت چەنگ ناكەوێت.
ئەپرێلی پار بوو، لە قاوەخانەی وێیتینگ لە شەقامی لێوتەڕە سۆزانیەكان لە ڤینسیا بینیم.. قژی قاوەیی و شێدار، لەچكەیەكی تەنكی وروژێنی لەسەر بوو، لەوە دەچوو بەر لە هاتنی بۆ ئێرە سەری لە گەرماو دابێت.
باسی رەنگی تیشێرتەكەی ناكەم، چونكە دیار بوو لە شارەكە هاوشێوەی نەبوو.
لەسەر كورسیێكی لە دارچێكراو لە دواین مێزی قاوەخانەكە لە چاوڕوانی كەسێك، هەڵبەت دەكرێ خۆشەویستەكەی، یان كۆنە یارەكەی بێت، دابوو.
لەبەر ئەوەی بە تەنیا بوو، منیش پێشتر لە رێگای وەسفی باوكییەوە لێرە و لەوێ لەسەر ڕووپەری هەندێك ڕۆژنامە و كتێبی چاپكراو، ناو و روخساری ئەوم لا غەریب نەبوو.
درۆ دەكەم، لەیەكەم چركە نا، دوای چەند تێرامانێكی یەك لە دوای یەك هەستم كرد ئەوە، هەر ئەو كچەیە دەمێكە منی بەخۆیەوە سەرقاڵكردووە، بێ ئەوەی هەستی بە من كردبێت.
هێندەی من بیستبێتم، تاكە خۆزگە و هیوای ئەو، گەڕان بوو بە هەموو دونیا لەگەڵ باوكی و وێنەگرتنی ئەو شتانە بوو، كە بەلایەوە سەرسوڕهێنەر بوون، تا لە پێشانگاییەكی تایبەتی فۆتۆگرافی بیانخاتە ڕوو، لەوێشەوە بە جیهان بڵێت: ئەوە منم هەموو دیمەنە تەڵغ و جوان و ڕەنگینەكانی ئەم كەونە بێ مانایە لە هۆڵێكی بچووكی لەم چەشنە بۆ ئێوە دەخەمە ڕوو!.
دیوێكی تری ئەم شۆخە ئیتاڵییە ڕەنگدارە ئەوە بوو كە زەردەخەنەی بكردایە تەنیا چوار ددانی پێشەوەی دەردەكەوتن.
ئەم هەموو ماوەی من بە دەوری ئەودا گوزەرم كرد، تەنیا یەكجار بینم شەش ددانی بە دیار كەوت!
ئەویش ئەو كاتە بوو كە باوكی پێی وت: ئەمجار لەگەڵ خۆم دەتبەم بۆ جەزیرەی هاوای، تا نەختێك لەگەڵ دیمەنەكانی ئەوێ تێكەڵ بە وێنەگرتن بیت، كچەكەم.
دەزانم لە دۆخێكی دڵەڕاوكێ دام!
قاچەكانم بە ویستی من جوڵە ناكەن.
من وا خۆم نیشان دەدەم  هەنگاوەكانم بەرەو لای ئەو دەچن، هەڵبەت لە ئەسڵدا وا نییە.
ئەفسووس لەبەر دەم دوو نەگبەتیدا  گیرم خواردووە.
لەبەر ئەوەی نە زمانی ئیتاڵی دەزانم، نە پێشتریش ڕێكەوتی یەكمان كردووە.
سەیر لەوە دایە، كەس تا ئێستا دركی بەوە نەكردووە من دیینی خۆم گۆڕیوە، بۆ گەیشتنم بەو شۆخە نارنجەییە، كە هەر دەمەو بە شێوەیەك لە رێگای جیا جیا خۆی نیشانی من دەدا، بووم بە بەسحییەك، كە ڕەنگە لە عیسا زێدەتر پەرۆشی ئەم ئایینەبم، شەو نییە لەگەڵ مەسیح گفتوگۆ نەكەم، باسی سەرزەمینی خوێناوی و ئەو كچەی بۆ نەكەم.
هەستم كرد ئیدی وشەكانم پەكیان دەكەوێ، ناچار بۆ درێژەدان بە قسەكردن ڕستە دوای ڕستە درۆم بۆ رێكخست.
من چۆزێڤم، ڕەچەڵەكم تونسییە، كاری ڕۆژنامەنووسی دەكەم، بۆ گەشت هاتووم بۆ ڤینیسیا، كە تۆم بینی بە دەرفەتم زانی روخسەتی دیمانەیەك بخوازم تا لە ڕۆژنامەی "نسا‌ْ ی تونسی" بڵاویبكەمەوە، باسی ئەو ئەزموون و كارە فۆتۆگرافیانەت بكەیت، كە لەم چەند ساڵەی دوای خۆت بۆی تەرخان كردووە، هەڵبەت ئەگەر ئێوە ڕەزامەند بن لەسەری؟
- تا ئەو قسەكانی تەواو كرد، من پشویەكی باشم وەرگرت بۆ قسەكردن، بە ئامادەنەبوونی ئەو بۆ قسەكردن لە ڕۆژنامە ئەوەندەی تر خۆشحاڵ بووم، چونكە من نە رۆژنامەنووس بووم، نە خەڵكی تونس!.
هەموو ویستێكم نزیك بوونەوە بوو لە مۆرگانە.
خراپ نابێت گەر بپرسم، كەواتە بۆچی هەمیشە كامێراكەت بەدەستەوەیە؟
- وتی: فۆتۆگرافی حەزی منە، بە شێوەیەك مەبەستمە بڵێم فۆتۆگرافی پێویستییەكی رۆحی منە، وەك ئەوەی جنس بۆ تۆ پێویستیەكی تێركرنی غەریزەیی بێت.. وەك ئەوەی دایكێك گەر نەیەوێ منداڵەكەی بگری، ناچارە خێڕا شیری بۆ ئامادە بكات.. یان باشتر بڵێم ژیان بەبێ وێنەگرتن لەم خەونە دەچێت "عیسا سەردانی تۆی كردبێت و تۆش بیرت چووبێت وێنەیەكی لەگەڵ بگریت".
بۆ ئەوەی نیشانی خەڵكی بدەی.
- دوای نزیكەی پانزە خولەك لە قسەكردن، جار نا جارێك پرسیارێكی تایبەتیم دەكرد، دواتر دەپرسم بۆ كاری فۆتۆگرافی، بۆ كارێكی تر نا، پەیكەرتاشی یا هەر شتێكی تر؟
 وەك هەمیشە زەردەخەنەیەك دەكات، بۆ ئەم جارەش شەش ددانی دەردەكەوێت.
پاشان وتی: ئەزانی بەبێ ویستی خۆم كەوتمە ناو دیمانەكەتەوە.
زەردەخەنەیەكی كەمێك درێژتر لە روخساری ئەو دەبینم.
پاشان درێژەی بە قسەكانیدا: 
ئێوەی رۆژنامەنووس لە ڕاوچی پڵنگ دەچن، من لە قۆناغی ئامادەیی پەیوەندی خۆشەویستیم لەگەل ئەنتۆنۆ هەبوو، لەبەرئەوەی خەڵكی رۆما بوو، واتا لە شارەكەی من نەبوو، ناچار كامێرایەكی مۆدێل بەرزم بە باوكم كری بۆ ئەوەی هەر كاتێك لەگەڵ ئەنتۆ بووم وێنەی لەگەڵ بگرم، یەكەم پێشانگای وێنەشم لە ژوورەكەی خۆم كردەوە بەئامادەبوونی باوكم، لەم پێشانگایە، تەنیا وێنەكانی ئەنتۆنیۆم تێیدا نمایشكردبوو.
حەزم دەكرد ئەم دانیشتە درێژە پێبدەم، نەم دەویست كات تێپەرێت، یان كەسێك بێت و قسەكانمان بپچڕێنێت، بەڵام چی بكەم، چونكە بڵندگۆكەی مزگەوتی گەڕەك  ڕوو لە زەوی بۆ ماڵی ئێمە شۆڕ ببۆوە، ناچار لەگەڵ دەنگی مەلا ریشدارە دەنگ گەورەكە بە گوتنی "حی علی الصلاە" وە ئاگا هاتم.
بۆ هەمیشە مۆرگانەم لێ بوو بە خەوێكی لەبیرنەكراو، جار جارەش بەدیار مۆمە كەمێك سوتاوەكەم ئەم خەونە وەبیر خۆم دەهێنمەوە.
