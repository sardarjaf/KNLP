دیپلۆماتكارێكی باڵای خۆرئاوا ئاشكرایكرد كه‌ ناكۆكیی سیاسی وایكرد دانوستانی تایبه‌ت به‌ رێككه‌وتن له‌سه‌ر به‌رنامه‌ ئه‌تۆمییه‌كه‌ی ئێران درێژ بكرێته‌وه‌.
رۆژنامه‌ی شه‌رقولئه‌وسه‌ت له‌زاری ئه‌و دیپلۆماتكاره‌وه‌ كه‌ نه‌یویستووه‌ ناوی بهێنرێت، بڵاویكرده‌وه‌، ماوه‌یه‌ك دراوه‌ته‌ وڵاتانی به‌شداربووی دانووستانه‌كان تا ناكۆكییه‌ سیاسییه‌كانیان یه‌كلابكه‌نه‌وه‌ و دوا واده‌ش هه‌ینیی داهاتوو كه‌ یان رێككه‌وتنه‌كه‌ی تێدا واژوو ده‌كرێت، یان هه‌ڵده‌وه‌شێته‌وه‌.
عه‌باس عیراقچی، گه‌وره‌ دانوستانكاری ئێران رایگه‌یاند كه‌ ناكۆییه‌ سه‌ره‌كییه‌كان له‌ دوو خاڵدا گیری خواردووه‌، ئه‌وانیش هه‌ڵگرتنی سزایه‌ له‌سه‌ر هاورده‌كردنی چه‌ك و مافی تاران بۆ ئه‌نجامدانی توێژینه‌وه‌.
وته‌بێژی ره‌سمیی وه‌زاره‌تی ده‌ره‌وه‌ی به‌ریتانیاش به‌ رۆژنامه‌كه‌ی راگه‌یاندووه‌ كه‌ ئامانجی له‌نده‌ن گه‌یشتنه‌ به‌ رێككه‌وتن له‌م چه‌ند رۆژه‌ی داهاتوودا، له‌ئێستاشه‌وه‌ شاره‌زا و پسپۆران سه‌رقاڵی ئاماده‌كردنی ره‌شنووسێكن بۆ ئه‌نجومه‌نی ئاسایشی نێوده‌وڵه‌تی تا ئه‌گه‌ر لایه‌نه‌كان گه‌یشتنه‌ رێككه‌وتن، ئه‌و بڕیارانه‌ هه‌ڵوه‌شێنرێته‌وه‌ كه‌ بۆ سه‌پاندنی سزای دارایی و بازرگانی و ئابووری به‌سه‌ر تاراندا ده‌ركراوه‌.
