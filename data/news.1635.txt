بەپێی راگەیاندراوێکی نوسینگەی سەرۆکایەتی ئەنجومەنی وەزیرانی عێراق، لە کۆبونەوەیەکدا لەگەڵ شانەی قەیرانەکاندا، حەیدەر عەبادی سەرۆک وەزیران بەپێویستی زانی چەند رێگە چارەیەک بگیرێتە بەر بۆ چارەسەرکردنی رەوشی دارایی بەتایبەت لە دوای داشکانی نرخی نەوتی خاو بۆ نزمترین ئاست لە ماوەی ١٢ ساڵداو کاریگەری نەرێنی ئەو داشکانە لەسەر کەمبوونەوەی داھاتی بودجەی گشتی وڵات.
بەپێی راگەیاندراوەکە عەبادی جەختی کردۆتەوە لەسەر ئەوەی کە حکومەت بەھیچ شێوەیەک بە نیاز نییە دەستکاری موچەی فەرمانبەران و خانەنشیان و تۆری کۆمەڵایەتی بکات و داوای لە بانکی ناوەندی کرد لە رێگای قەواڵەی گەنجینەوە پارەی زیاتر بۆ دەوڵەت دابین بکات و بەپێویستی زانی جگە لە نەوت بایەخ بەسەرچاوەکانی دیکەی داھات بدرێت.
ھەروەھا داوای لە حکومەتە خۆجییەکان کرد سوود لە برگەکانی بودجەی گشتی ساڵی ٢٠١٦ وەربگرن بەتایبەت لە بوارەکانی وەرگرتنی پارەی کرێ و خزمەت گوزارییەکان و بەکارھێنانی ئەو پارانە لە پرۆژەکانداو گرتنەبەری چەند رێوشوێنێک بۆ پەرەپێدانی کەرتی تایبەت، بۆ ئەو مەبەستەش حکومەت بڕیاریداوە بەپێدانی قەرز بەپرۆژەکانی پیشەسازی و کشتوکاڵ و کەرتی خانووبەرە.
