دوای سێ مانگ، دواجار رۆژی دووشەممە 2ی ئایاری 2016، ئەنجومەنی وەزیرانی هەرێمی كوردستان لەشاری هەولێر كۆبووەوە و سەرۆكی حكومەتیش كە سەرپەرشتی كۆبوونەوەكەی دەكرد رایگەیاند، بۆ تێپەڕاندنی قەیرانی دارایی، حكومەت لەهەنگاوەكان‌و بەرنامەی چاكسازی خۆی بەپێی پێوەرە نێودەوڵەتییەكان بەردەوام دەبێت.
وتەبێژی ئەنجوومەنی وەزیران ئاماژە بۆ ئەوە دەكات، كە زۆربەی كاتی كۆبوونەوەكە بۆ قەیرانی دارایی تەرخانكراوە و بەپێی زانیارییەكانیش لە كۆبوونەوەكەدا بڕیاردراوە لە هەفتەی داهاتووەوە دەست بكرێت بە دابەشكردنی موچەی مانگی چواری فەرمانبەران، بەڵام باس لە دابەشكردنی زەوی نەكراوە.
بەپێی راگەیەنراوی كۆتایی كۆبوونەوەكە، بەمەبەستی دابینكردنی زیاتری شەفافیەت لە داهاتی نەوت و خەرجییەكان، حكومەتی هەرێم لە دوا قۆناغەكانی دەستنیشانكردنی لایەنی سێیەمدایە بە بەشداریپێكردنی چوار كۆمپانیای نێودەوڵەتی بۆ وردبینكردنی داهات و خەرجییەكانی نەوت و گاز.
لەراگەیەندراوەكەدا باس لەوەشكراوە كە هەریەكە لە سەرۆكی حكومەت و جێگرەكەی سەردانەكانیان بۆ بەغدا و چاوپێكەوتنی لەگەڵ وەزیری دەرەوەی ئەمەریكا و هاوكات سەردانی شاندی حكومەتی هەرێمی كوردستان بۆ ئەمەریكا بەسەرۆكایەتی قوباد تاڵەبانی باسیان لێوە كراوە.
