بەیانیان بۆچی خەبەری دەبێتەوە؟ ئەوە چییە لە ناو پێخەف دەیجوڵێنێ و هەڵیدەستێنێتە سەرپێ؟ تێرخەوییە، دەنگی جم و جۆڵ و هاتووچووی خێزانی ناو ماڵە، دەنگی وڕەی ئۆتۆمبیل و ژاوەژاوی دراوسێکانە، جریوەی باڵندەکانە، یاخود ئەو دەنگە بە ئاستەم و نادیارەی لە نێوان هەموو ئەم دەنگانەدایە و بە بێ هیچ چەشنە سەرنج راکێشانێکی تایبەت دێت و دەڕوات، دەنگی بێدەنگی؟ ئەوە چییە هانی دەدا بیەوێ سەرلەنوێ هەتاو ببینێتەوە؟
نازانێ.
وەڵامی لانیە، بەڵام پرسیارەکە لە مێشکیدا ئیتر جوڵاوە.
جاری وایە هەست دەکا یەکێک لەم هۆکارانەیە و جاری وایە پێی وایە هەر هەموویانن.
هەموویان لە پەیکەری یەک هۆکاردا.
کۆ لە یەکدا.
وەک دەڵێن جەستە و ژیان لە مەکینەیەک دەچێ کە هەموو بەشەکانی لە کردەیەکی خۆبەخۆدا پێکەوە کاردەکەن، هەتا ئەو رۆژەی خۆبەخۆیش رادەوەستێ.
بەڵام ئەم جەستە مەکینەئاسایەیش دنەدەرێکی دەوێ.
ئەو ماوەیەکە بەو ئەنجامە گەیشتووە کە هەتاو هانی دەدا لە خەو هەستێ.
گەر هەتاو نەبێت و دونیا یەکسەر تاریک و شەو بێت، ئەوا قەت خەبەری نابێتەوە.
خۆشحاڵ لەم کەشفەی خۆی چەند رۆژێک ئارام دەگرێ.
تا کتوپڕ رۆژێک هەندێ بیری تر رووی تێدەکەن.
باشە گەر هەتاوە، بۆچی رێک ئەو کاتەی خۆر لە پشت کێوەکانەوە لە ئاسۆوە هەڵدێ ئەم وەئاگا نایەت؟ باشە بۆ رێک دووای چەند سەعات؟ جگە لەمە خۆ لە کاتی زستاندا جاری وایە پێش ئەوەی هەتاو هەڵبێ ئەو خەبەری دەبێتەوە، جاری وایشە لە بنەڕەتدا هەتاوێک دیار نیە تا ئەو بە هۆیەوە خەبەری بێتەوە.
دەگەڕێتەوە سەر هۆکارە ئاشناکان.
حەسانەوە، ئا حەسانەوە باشترین هۆکارە.
بەڵام ئەو جاری وایە کە خەبەری دەبێتەوە هەست دەکا لە پێش خەوتنەکەیشی ماندووترە.
برسیەتی چی؟ نا، جاری وایە ئەسڵەن نانی پێ ناخورێ.
میزکردن چی؟ ئەو بەئاگا دێت بێ ئەوەی میزیشی بێت.
ئەشق چی؟ ئەو لە مێژە ئاشق نیە.
ئەو پێی وایە خۆشەویستی سنوورەکانی نێوان بێداری و خەو دەسڕێتەوە.
بۆ ئاشق، بەخەبەرهاتن و خەوتن بێ مانا دەبن.
لێوانێک ئاو هەڵدەگرێ و دەچێتە بەر پەنجەرەکە.
سەیری سروشت دەکا.
بەخەبەرهاتنەوە، لە پەنجەرە دەکا.
لەوێوە دەتوانی سەرلەنوێ لە ژیان و لە سروشت بڕوانیتەوە.
جوانی؟ ئا، جوانیە.
سەیری خۆی دەکا، سەیری خانووەکە و سروشت و هەموو دونیا.
هەموو شتێک چەند لە خۆیدا تەواوە.
ئەوەندە تەواو کە رۆژێک کۆتاییان دێت!
خەمێکی سەیر دایدەگرێ.
کەواتە خەمی کورتیی مەودای هەبوون و ژیانە بەیانیان لە خەو بەئاگای دەکاتەوە.
تا رۆژێک تێدەگا ئەمەیش نیە.
گەر ژیان ئەوەندە کورتە، ئەی بۆچی دەبێ بخەوین؟ گەر نەخەوین، ئەو ژیانە کورتەیشمان پێ نابڕێ.
پەرداخە ئاوەکە لە پەنجەرەکەوە بە تووڕەیی رۆدەکا.
لە خوارەوە لە سەر چیمەنتۆکە، رێچکەی مێروولەکان تێکدەچێ.
چ دەبێ ئەم پرسیارە لای خەڵکی تر باس بکا.
بێگومان هەمووان بە جۆرێک بەم پرسیارەوە سەرقاڵن.
چەند جارێک لە کاتی ژەمەکاندا یاخود لە دەرەوە لە کاتی پیاسەدا هەوڵدەدا، بەڵام دەرفەت ناڕەخسێ.
نە پارو قوتدان دەهێڵێ و نە ژاوەژاوی هەواڵەکان و نە هاتەهاتی دەرەوە.
هەست دەکا پرسیارەکە لە جنس و جۆرێکی ترە،... جنس و جۆرێکی وەک خودی خەو و بە ئاگاهاتن و رووانین لە هەتاو.
پرسیارەکە خودی هەتاوە.
قورسە، یەکجار قورسە.
کەس ناتوانێ زەمەنێکی زۆر بە پرسیارەوە بژی.
دەبێ وەڵامێک هەبێ.
وەڵامێک کە لە سەر تای تری تەرازووەکە دادەنیشێ و تاکەی تر بەرزدەکاتەوە، رێک تا ئاستی خۆی.
ئەسڵەن ژیان وەک شایەن و تەرازووە.
خوارە بۆ ئەوەی راستی بکەیتەوە و راستە بۆ ئەوەی خواری بکەیتەوە.
گەمەیەکی ئەبەدی.
ئیستا ئەو خوارە.
جاری وایە کاتێک لە بەر پەنجەرەکەیان دادەنیشێ و سەیری بارینی باران دەکا، دڵخۆشە بەوەی کە پرسیار لە باران ناکا.
ئەوەی کە پرسیارەکان، لانیکەم پرسیارە گرینگەکان ژمارەیان کەمە و قەت نابن بە بێ ئەژمار دنکە باران و دوواتر بە لافاو و دەریا.
زەوی بەرگەی خووسانی زۆر ناگرێ.
زەوی وەک هەتاوەکەی خۆی کە بۆی بە خەبەر دەبێتەوە، پێویستی بە هەتاوێکی وایە.
هەتاوێک کە وشکی بکاتەوە.
ئەو ئەگەرچی قەت لافاوی بە چاوی خۆی نەبینیووە، بەڵام لە سەری بیستووەو لە تەلەفزیۆنیشدا بینیوویەتی.
ئەو مردووەکان و چاوە ترساوەکان و خانووە تێک تەپیوەکانی دیتووە.
پێی وایە لە دووای لە خەو هەستان، هیچ شتێک لە مردنی مرۆڤ لە دونیادا ترسناکتر نیە.
لەو کاتانەدا خەڵک ئیتر بارانیان لە بیر دەچێتەوە.
دەڵێی لافاو لە رەگەزی باران نیە.
پێی سەیرە کە چلۆن باران دەتوانێ ببێ بە مردن،... بە خودی مەرگ.
ئەگەر ئەمجارە بتوانێ وەڵامی ئەم پرسیارە پەیدا بکا، ئیتر هەوڵ دەدا قەت تۆڤی هیچ پرسیارێکی تر لە مێشکیدا نەچێنێ و نەهێڵێ چەکەرە بکا.
مێشکی دەکا بە قاقڕستان.
خاکێکی وشک وشک،... وشکی دووای لافاو کە لە ژێر هەتاودا دەتەقێ.
خاکی ژێر تەراتێنی مێروولە و مار و مارمێلک و قالۆنچە و دووپشک.
بوونەوەرەکانی ئاشقی هەتاو و قڵش.
قڵشە بێ بنەکانی زەوی.
تەماتەیەک هەڵدەگرێ و دەیمژێ.
وەها کە سیس هەڵدەگەڕێ.
دایکی ناوچاوانی گرژ دەبێ و پێی دەڵێ کە ناشوکرترین بوونەوەری زەوی لە دووای کافرەکانی دەورانی موحەممەدە.
فێر بووە چەند جارێک بە رۆژدا سەردانی ژوورەکەی بکا.
ئەو ژوورەی کە لە یەکەم چرکەی بەخەبەربوونەوەوە پرسیارە ئەبەدییەکە تێیدا سەرهەڵدەدا.
رەنگە گوناهی ژوورەکە بێت.
رەنگە گەر لە ژوورێک دا بخەوێ کە بەرجەوەندی بەرەو رۆژئاوا بێ، هەموو شتێک گۆڕانی بەسەردا بێت،... بەڵام ناکرێ.
خانووەکەیان دەرفەتی وا نادا.
ئەوەتەی لە بیری دێ پیرەکان لە ژوورەکانی رووەو رۆژئاوا دەخەون.
ئەمە نەریتێکی هەمیشەییە.
ئەوانەی وا رەنگە ئیتر قەت پرسیاری لەم چەشنەیان بە مێشکدا نەیەت.
جوان لە دیوارەکان دەڕوانێ، لە قەراغی تاقە پەنجەرەکە.
لە سەقفە زەردە دووکەڵاوییەکە.
ئەو کە پێی وایە زەردیی و دووکەڵ یەکجار لەیەک دوورن، تاوانی پێکەوە بوونیان بۆ پرسیارەکەی خۆی دەگێڕێتەوە.
گەر رۆژێک وەڵامەکە بدۆزێتەوە، سەقفەکە زەرد زەرد هەڵدەگەڕێ،... رێک وەک ئاڵتوون،... وەک هەتاو.
بە نائومێدی ژوورەکە جێدێڵێ.
شتێک لە دەروونییەوە پێی دەڵێ کە وەڵامی شتی دەرەکی لە دەرونەوەیە و شتی دەروونیش لە دەرەوە.
ئەو پێی وایە گەر پرسیار و وەڵام ئەوەندە لە یەک نزیک بن، ئیتر قەت هیچ پرسیارێک سەرهەڵنادا.
مەودایە کە پرسیار دروست دەکا.
شەوێک وەک هەموو شەوەکانی تری ژیان بۆ خەوتن روو لە ژوورەکەی دەکاتەوە.
وەڕەز لە هەموو راکشان و هەستانەوە، دەچێتە ناو جێگاکەیەوە رادەکشێ.
لێفەکە تا سەر سینگی دەکێشێ.
لێفەکەیش لە سەقفەکە دەچێ.
فێنکایی هەوای شەو پەنجەکانی قاچی کە بە دەرەوەن، بە ئاستەم دەگەزێ.
سبەی کە دیسان لە خەو بە ئاگادێت، لە سەر شان رووەوە دیوارەکە چاوی هەڵدێنێ.
بۆ یەکەم جار بە هەڵکەوت بێت یان بە ئەنقەست، خەیاڵی نە بۆ دەرەوە کە بۆ دیوارەکەی تەنیشتی دەڕوا.
دیوارێک وەک سەقفەکە، بەڵام بەو جیاوازییەوە زیاتر لە دوکەڵ دەکا تا رەنگی زەرد.
گەچەکە لە هەندێ شوێن دەڵێی سکی داوەتەوە.
گەر پەلەپیتکەیەکی لێ بدەی، هەڵدەوەرێ.
بۆش بۆش لە پشتەوە.
رێک لە نیوان دوو سکدانەوەدا پەڵەیەکی بە ئاستەم، سەرنجی رادەکێشێ.
کەمێک سەری بۆ بەرز دەکاتەوە و جوان جوان لێی دەڕوانێ.
پەڵەکە لە هەتاو دەچێ، هەتاوێکی لێڵ.
دڵنیا لەوەی ئەم هەتاوەیە هەموو رۆژێک لە خەو بە ئاگای دەکاتەوە، هەڵدەستێ، دەچێ دەم وچاوی دەشووا و بە خۆشحاڵییەکی بێ وێنەوە لە سەر سفرەکە لە بەرامبەر دایکی دادەنیشێ.
روخساری دایکی هیچ ناڵێ.
ئەم بە بزەیەکەوە لە بەر خۆیەوە بە خۆی دەڵێ:
