ئه‌ندامێكی لیژنه‌ی دارایی هۆكاری دانه‌به‌زینی زیاتری نرخی دۆلار له‌ بازاڕه‌كانی عیراقدا ده‌خاته‌ڕوو، ئاشكراشیده‌كات كه‌ پێشتر بانكی ناوه‌ندی 100 دۆلاری ئه‌مریكی به‌ 116 هه‌زار دینار ده‌فرۆشته‌ بارزگانان، به‌ڵام ئێستا كردوویه‌تی به‌ 119 هه‌زار دینار، پێشی وانییه‌ نرخه‌كه‌ له‌وه‌ی ئێستا هه‌یه‌ زیاتر به‌رز ببێته‌وه‌.
مه‌سعود حه‌یده‌ر، ئه‌ندامی لیژنه‌ی دارایی له‌ ئه‌نجومه‌نی نوێنه‌رانی عیراق به‌ خه‌ندانی راگه‌یاند: هۆكاری ئه‌وه‌ی كه‌ تا ئێستا نرخی دۆلار به‌رامبه‌ر دیناری عیراقی دانه‌به‌زیوه‌ په‌یوه‌ندی به‌ چه‌ند هۆكارێكه‌وه‌ هه‌یه‌.
وتیشی: "به‌شێكی په‌یوه‌ندی به‌وه‌وه‌ هه‌یه‌ كه‌ جاران بانكی ناوه‌ندی نرخی 100 دۆلاری به‌ 116 هه‌زار ده‌دایه‌ بازرگانه‌كان، ئێستا زه‌ریبه‌ی خراوه‌ته‌سه‌ر و بووه‌ 119، به‌شێكی دیكه‌ی په‌یوه‌ندی به‌خستنه‌ بازاڕی دۆلاره‌وه‌ هه‌یه‌، كه‌ ئه‌مڕۆ چوارشه‌ممه‌ بانكی ناوه‌ندی 154 ملیۆن دۆلاری خستووه‌ته‌ بازاڕه‌وه‌، له‌ كاتێكدا ساڵی رابردوو له‌م مانگه‌دا 200 بۆ 400 ملیۆن دۆلاری ده‌خسته‌ بازاڕه‌وه‌".
ناوبراو هۆكارێكی دیكه‌ی ئه‌وه‌ی كه‌ نرخی دۆلار دانابه‌زێت بۆ دۆخی ئه‌منی و نه‌بوونی پڕۆژه‌ی خزمه‌تگوزاری ده‌گه‌ڕێنێته‌وه‌، له‌گه‌ڵ ئه‌وه‌شدا پێشبینی ناكات ناخی دۆلار له‌وه‌ی ئێستا هه‌یه‌ زیاتر به‌رز ببێته‌وه‌.
مه‌سعود حه‌یده‌ر وتی: "پێشبینی ده‌كرێت تا كۆتایی ئه‌مساڵ نرخی نه‌وت بگاته‌ 65 دۆلار بۆ هه‌ر به‌رمیلێك، له‌گه‌ڵ ئه‌وه‌شدا هه‌نارده‌ی نه‌وت به‌ هه‌رێمی كوردستانیشه‌وه‌ زیادی كردووه‌، بۆیه‌ له‌گه‌ڵ ئه‌مانه‌دا نرخی دۆلار دابه‌زین به‌خۆیه‌وه‌ ده‌بینێته‌وه‌، به‌ڵام ئه‌م پرۆسه‌یه‌ چه‌ند مانگێكی دیكه‌ی پێده‌چێت".
له‌باره‌ی ئه‌وه‌ی كه‌ ئه‌گه‌ر بانكی ناوه‌ندی تانه‌كانی ئه‌نجومه‌نی وه‌زیران له‌سه‌ر بودجه‌ی 2015 قبوڵ بكات و ماده‌ی 50ی یاسای بودجه‌ هه‌ڵوه‌شێنێته‌وه‌ كه‌ خستنه‌بازاڕی دۆلاری سنووردار كردووه‌، ئه‌و ئه‌ندامه‌ی لیژنه‌ی دارایی وتی: "بانكی ناوه‌ندی تا ئێستا پابه‌ند نه‌بووه‌ به‌ ماده‌ی 50ی یاسای بودجه‌وه‌، به‌رده‌وام رۆژانه‌ 80 بۆ 100 ملیۆن دۆلاری خستووه‌ته‌ بازاڕه‌وه‌.
لای خۆیه‌وه‌ نه‌جیبه‌ نه‌جیب، ئه‌ندامی لیژنه‌ی ئابووری و وه‌به‌رهێنان له‌ ئه‌نجومه‌نی نوێنه‌رانی عیراق به‌ خه‌ندانی راگه‌یاند: له‌گه‌ڵ بانكی ناوه‌ندی قسه‌ی كردووه‌، ئه‌وان وتیان له‌ ئێستادا دیراسه‌ی ئه‌وه‌ ده‌كه‌ن چۆن بتوانن نرخی دۆلار دابه‌زێننه‌وه‌، به‌ڵام خه‌زێنه‌ی گشتی عیراق سوودی له‌و به‌رزبوونه‌وه‌یه‌ی نرخی دۆلار وه‌رگرتووه‌.
وتیشی: "بانكی ناوه‌ندی نرخی یه‌ك دۆلار به‌ هه‌زار و 200 دینار ده‌داته‌ بازرگانه‌كان، بازرگانه‌كانیش 100 دۆلار به‌ 129 هه‌زار ده‌ده‌نه‌ ئه‌و كه‌سانه‌ی مامه‌ڵه‌ به‌ دۆلاره‌وه‌ ده‌كه‌ن".
راشیگه‌یاند: چاوه‌ڕوانده‌كرێت شێوازه‌كانی خستنه‌بازاڕی نرخی دۆلار ته‌نها له‌ رێگه‌ی بانكی ناوه‌ندییه‌وه‌ نه‌بێت، به‌ڵكو له‌ رێگه‌ی دیكه‌شه‌وه‌ بدرێته‌ ئه‌وانه‌ی مامه‌ڵه‌ به‌ دۆلاره‌وه‌ ده‌كه‌ن، بۆ ئه‌وه‌ی بتوانرێت رێگه‌كانی فرۆشتنی دۆلار زیاتر بكرێت.
