دوای ئه‌وه‌ی به‌ سه‌دان كه‌س برینداربوون و به‌ ده‌یانیش به‌ شێوه‌یه‌كی مه‌ترسیدارانه‌ به‌هۆی وینه‌ی سێڵفییه‌وه‌ گیانیان له‌ده‌ستدا، پۆلیسی ڕوسیا ده‌ستیكردووه‌ به‌ كه‌مپینێكی (گرتنی وێنه‌ی سێڵفی سه‌لامه‌تی‌).
ئاگاداركردنه‌وه‌كانی  ئه‌مڕۆی پۆلیسی ڕوسیا دوای ئه‌وه‌دێت كچێكی ته‌مه‌ن 21 ساڵ‌ له‌ مۆسكۆ له‌ كاتێكدا ده‌مانچه‌یه‌كی به‌ده‌سته‌وه‌ بووه‌ و خه‌ریكی گرتنی وێنه‌ی سێڵفی بووه‌ به‌بێ ویستی خۆی فیشه‌كێك له‌ ده‌مانچه‌كه‌ی ده‌رچووه‌ و به‌ر سه‌ری كه‌وتووه‌ و به‌هۆیه‌وه‌ بریندار بووه‌..
له‌ ئێستادا وه‌زاره‌تی ناوخۆی‌ روسیا له‌ چه‌ند ڕێنماییه‌كدا چۆنییه‌تی گرتنی وێنه‌یه‌كی سێڵفی سه‌لامه‌تی بڵاوكردووه‌ته‌وه‌ و تێیدا ئاماژه‌ی به‌وه‌كردووه‌ كه‌ " سێڵفییه‌ك ده‌گونجێت ببێته‌ له‌ده‌ستدانی ژیانت" و " سێڵفی به‌ چه‌كه‌وه‌ ده‌بێته‌ هۆی كوشتن".
له‌ كانوونی دووه‌می‌ رابردوودا دوو پیاو له‌ سه‌ر چیاكانی ئۆراڵ به‌هۆی ئه‌وه‌ی نارنجۆكیان به‌ ده‌سته‌وه‌بووه‌ و وێنه‌ی سێڵفییان گرتووه‌، نارنجۆكه‌كه‌یان پێدا ته‌قیوه‌ته‌وه‌ و دواتر له‌ ڕێگه‌ی تۆماری مۆبایله‌كه‌یانه‌وه‌ دیمه‌نه‌كانیان بینراوه‌ته‌وه‌.
یێلێنا ئه‌لێكسێڤا به‌رپرس له‌ وه‌زاره‌تی ناوخۆی‌ روسیا ده‌ڵێت: "به‌داخه‌وه‌ تێبینیمان كردووه‌ ژماره‌ی قوربانیانی ئاشقانی وێنه‌ی سێڵفی به‌رده‌وام ڕوو له‌ زیادبوونه‌".
وتیشی‌: "له‌سه‌ره‌تای ئه‌م ساڵه‌وه‌ ده‌توانین بڵێین به‌ سه‌دان حاڵه‌تی برینداربوون و مردن به‌ هۆی گرتنی وێنه‌ی سێڵفی به‌ شێوه‌یه‌كی هه‌ڵه‌ تۆمار كراون".
ئه‌لێكسیڤا ده‌شڵێت: " پێش گرتنی هه‌ر وێنه‌یه‌كی سێڵفی هه‌مووان ده‌بێت بیرله‌و ڕاستییه‌ بكه‌نه‌وه‌ كه‌ پێشبڕكێ كردن بۆ به‌ ده‌ستهێنانی زۆرترین (like) پێده‌چێت ببێته‌ هۆی له‌ ده‌ستدانی ژیانیان".
