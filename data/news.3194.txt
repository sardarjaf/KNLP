كۆمیسیۆنی‌ باڵای‌ كاروباری‌ كۆچبه‌ران له‌ ڕێكخراوی‌ نه‌ته‌وه‌ یه‌كگرتووه‌كان داوای‌ له ‌توركیا كرد سنووره‌كانی‌ به‌ڕووی‌ هه‌زاران هاوڵاتی‌ سوریادا بكاته‌وه‌ كه ‌له‌به‌رمه‌ترسییه‌كانی‌ شه‌ڕ له‌ شاری‌ حه‌له‌ب هه‌ڵاتوون.
ولیام سپیندله‌ر وته‌بێژی‌ كۆمیسیۆنی‌ باڵای‌ كاروباری‌ كۆچبه‌ران له‌ رێكخراوی‌ نه‌ته‌وه‌ یه‌كگرتووه‌كان له‌لێدوانێكی‌ رۆژنامه‌وانیدا كه ‌رۆژی‌ سێشه‌ممه‌ 9ی‌ شوبات بڵاوكراوه‌ته‌وه‌ ئاماژه‌ی‌ به‌وه‌كردووه‌: ده‌بێت توركیا ئه‌و به‌رپرسیارێتییه‌ نێوده‌وڵه‌تییه‌ جێبه‌جێبكات كه‌ له‌به‌رامبه‌ر هه‌ڵاتووان له ‌شه‌ڕو پێكدادانه‌كانی‌ سوریا له‌سه‌رشانێتی‌.
سپیندله‌ر وتیشی: هه‌رچه‌نده‌ ئه‌نقه‌ره‌ له‌ماوه‌ی‌ رابردوودا رێگه‌ی‌ داوه‌ ژماره‌یه‌ك له ‌بریندارانی‌ ئاڵۆزییه‌كانی‌ سوریا روو له‌و وڵاته‌ بكه‌ن، به‌ڵام ده‌بێت له‌ئێستاشدا بوار به‌و سوریانه‌ بدات كه‌ له‌سه‌ر سنووره‌كانی‌ ئه‌و وڵاته‌ن بچنه‌ خاكی‌ توركیا.
