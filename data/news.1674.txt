بەپێی‌ راپۆرتی‌ رێكخراوێكی‌ بەریتانیا كە بایەخ بە توندوتیژی‌ چەكداری‌ دەدات، بۆ ساڵی‌ دووەم لەسەریەك، عێراق پلەی‌ یەكەمی‌ بۆ مەترسیدارترین وڵات بۆ ژیان لە جیهاندا، تۆماركردەوە و پێش هەریەك لە سوریا و كەرتی‌ غەززە و نەیجیریا و پاكستان كەوت.
ئەو رێكخراوە كە دژ بە توندوتیژی‌ چەكدارییە لە راپۆرتێكیدا، عێراقی‌ لە پلەی‌ یەكەمدا وەك مەترسیدارترین وڵات لە جیهاندا بۆ ژیانی‌ مەدەنییەكان داناوەو دوای‌ عێراقیش، سوریا و كەرتی‌ غەززە و نەیجیریا و پاكستان، ناویان هاتووە.
هەر لە راپۆرتی‌ رێكخراوەكەدا هاتووە، بەهۆی‌ هەڵكشانی‌ تەوژمی‌ توندوتیژی‌ و چالاكییەكانی‌ رێكخراوی‌ تیرۆریستی‌ داعش لە ناوچە جیاجیاكانی‌ ئەو وڵاتەدا، عێراق پلەی‌ یەكەمی‌ لە لیستی‌ مەترسیدارترین وڵات لە جیهاندا بۆ ژیانی‌ مەدەنییەكان، تۆماركرد.
بەپێی‌ راپۆرتەكە بەهۆی‌ تەقینەوەی‌ ئۆتۆمبێلە بۆمبڕژكراوەكان و مینە چێنراوەكانەوە، مەزەندە دەكرێت لە عێراقدا زیاتر لە دە هەزار مەدەنی‌ گیانیان لەدەستدابێت، بۆیە عێراق بۆ ساڵی‌ دووەم لەسەر یەك، پلەی‌ یەكەمی‌ وەك مەترسیدارترین وڵات بۆ ژیان، تۆماركردەوە.
لە راپۆرتەكەدا ئاماژە بە بوونی‌ بەردەوامی‌ بازاڕەكانی‌ كڕین و فرۆشتنی‌ چەك كراوە لە عێراق و تەئكیدیش لەسەر بوونی‌ بەردەوامی‌ كڕیار و فرۆشیاری‌ چەك لەو وڵاتەدا كراوەتەوە.
