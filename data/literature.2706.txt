له‌به‌رئازاری جه‌سته‌م نا...له‌به‌ر بۆنێكی نامۆ كه‌پێشتر و له‌ڕۆژانی دیكه‌ له‌م ژووره‌دا به‌رلووتم نه‌كه‌وتبوو به‌ئاگاهاتمه‌وه‌...لایه‌كی به‌تانییه‌كه‌م هه‌ڵدایه‌وه‌ كه‌ له‌ژێر خۆم رامخستبوو، له‌ئاره‌قه‌یه‌كی ته‌نك به‌ولا هیچم نه‌بینی...جارێكی دیكه‌ لێی راكشامه‌وه‌و ده‌سته‌كانم خستنه‌ ژێر سه‌رم و ئه‌مجاره‌ وه‌ك هه‌ر جارێك، كه‌ ته‌واو دڵم ده‌گوشرا سه‌یری بنمیچه‌كه‌م كرد، به‌ڵام ئه‌م به‌ره‌به‌یانه‌ چاوم به‌په‌ڵه‌یه‌كی ته‌ڕكه‌وت له‌سوچێكی بنمیچه‌كه‌دا، تۆزێك هه‌ڵسامه‌وه‌و ده‌سته‌كانم بڵاوكردن وكه‌مێك سه‌رم بۆلای سه‌ره‌وه‌ به‌رزكرده‌وه‌ و چاوه‌كانم هه‌ڵگڵۆفین، ئه‌مجاره‌ هه‌ستم به‌بینینی دڵۆپه‌یه‌ك ئاوی قاوه‌یی ...یان زه‌رد، له‌م نێوانه‌دا ره‌نگێك ،كرد.
كه‌ ئه‌وه‌نده‌ی نه‌مابوو بڕژێته‌ سه‌ر نێوچه‌وانم...هه‌ر كه‌ ئه‌م دڵۆپه‌ ئاوه‌ رژا، ئیدی دڵۆپه‌یه‌ك و دڵۆپه‌یه‌ك و دڵۆپه‌یه‌كی دیكه‌ سه‌ریانكرد...دواجار وه‌ك سۆڕامیلكه‌ ئاو سه‌ریكرد و به‌خوڕ داِژایه‌سه‌ر به‌تانییه‌ بۆره‌كه‌م.
ئاوه‌كه‌ ئه‌وه‌نده‌ به‌خوڕباری، فریانه‌كه‌وتم خۆم لاده‌م.
من كه‌ به‌سه‌یركردنی بنمیچه‌كه‌ مژۆڵ بووم، له‌ژێریشه‌وه‌ ته‌ڕایی و بۆنه‌ دژواره‌كه‌ سه‌ریانكرد و ئاوێكی مه‌یله‌و سه‌وز و بۆر، كه‌ هه‌ر له‌ئاوی زێرابی ده‌كرد، له‌قوژبنه‌كه‌ هاته‌ده‌ر... له‌م نێوانه‌دا ئه‌وه‌نده‌م پێما به‌تانییه‌كه‌ی سه‌رم له‌خۆم لوولده‌م و هه‌ڵسمه‌وه‌ سه‌رپێ، به‌ڵام له‌ماوه‌یه‌كی زۆر كورت ژووره‌كه‌ ئاو دایگرت، ده‌مه‌ویست به‌هه‌رجۆرێك بێ به‌تانیه‌كه‌ی سه‌رم ته‌ڕنه‌بێ، به‌ڵام هه‌ر سوودی نه‌بوو، چونكه‌ ده‌ترسام ژووره‌كه‌ پڕببێ له‌ئاو و كه‌س ده‌رگانه‌كاته‌وه‌... ئه‌م ترسه‌م لێببوه‌ یه‌قین .
ئه‌وه‌نده‌ تینم بۆهات، ناچار هاوارمكرد، به‌ڵام قامچی وه‌شێنێك له‌پشتی په‌نجه‌ره‌وه‌ به‌گورزێكی خێرا زرمه‌ی له‌پشتم هه‌ڵساند...ئه‌وه‌نده‌ به‌ئازاربوو هه‌ر له‌چزووی مارده‌چوو، كه‌ له‌ناكاو ده‌تگه‌زێ.
قامچیێك و قامچیێكی دیكه‌و یه‌كێكی دیكه‌یش به‌داوی یه‌ك به‌رپشتم كه‌وتن.
به‌تانیه‌كه‌ له‌ده‌ستم خزی و له‌ناو گه‌ناوه‌كه‌ نوقمبوو، كراسه‌ به‌خوێنه‌كه‌م كه‌ شه‌قارشه‌قارببوو جارێكی دیكه‌ خوێن وه‌ك سه‌ركردنی خونچه‌گوڵێك ناوبه‌ناو چزوره‌یان به‌ست، به‌ڵام له‌پڕ بوون به‌ده‌مارێكی ئه‌ستووری خوێن و به‌سه‌ر كراسه‌كه‌م بڵاوبووه‌وه‌، ئه‌وه‌نده‌ی لێچۆڕا بكه‌وێته‌ ناو ئاوه‌ ره‌نگ كایی و قه‌وزه‌ییه‌كانی به‌رپێم... له‌وێ كه‌وتم، جارێك هه‌ڵسامه‌وه‌..دیسان كه‌وتم، هه‌وڵمدا هه‌ڵسمه‌وه‌، هه‌ڵسامه‌وه‌...دیسان كه‌وتم، خه‌ونم به‌هه‌ڵسانه‌وه‌ بینی..كه‌چی ئه‌فسووس تائه‌مڕۆ  له‌ناوبۆنی بۆگه‌نیوی ئاوه‌ ره‌نگ كایی و قه‌وزه‌یی و سووره‌كه‌دا له‌په‌ل و پۆكه‌وتووم ...هاواره‌كه‌م ئه‌وه‌نده‌ خنكاوه‌ له‌ژووره‌كه‌م ناچێته‌ده‌ر!
