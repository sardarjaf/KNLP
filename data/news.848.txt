باراك ئۆباما سەرۆكی ویلایەتە یەكگرتووەكانی ئەمریكا رایگەیاند ناتوانرێت تەنها لەرێگەی سەربازییەوە چارەسەری قەیرانی سوریا بكرێت و ناردنی هێزی زەمینی لەلایەن ئەمریكا یا بەریتانیا یا هەر وڵاتێكی رۆژئاوا بۆ سوریا بەمەبەستی روخاندنی رژێمەكەی ئەسەد كارێكی هەڵە دەبوو.
ئۆباما لەسەردانە دوو رۆژییەكەیدا بۆ بەریتانیا بە كەناڵی بی بی سی راگەیاند، لەو باوەڕەدا نیم كە چارەسەركردنی قەیرانی سوریا كارێكی ئاسان بێت، ئەو كێشانەی سوریا ماوەیەكی زۆرە كەڵەكە بوون و تەنیا بەرێگەی سەربازی چارەسەر نابێت و ناكرێت بیر لەناردنی هێزی زەمینی بكرێتەوە.
ئۆباما وتیشی، ناتوانن لەماوەیەكی كەمدا بەسەر داعش زاڵبین و پڕۆسەی لەناوبردنی ئەو رێكخراوە كاتێكی زۆری پێویستەو هێزەكانی هاوپەیمانان بەردەوام دەبن لەبۆردومانكردنی داعش لەناوچەكانی رەققەو ئەو شوێنانەی داعشیان لێ بەدیدەكرێت.
