وه‌زاره‌تی سامانه‌ سروشتییه‌كانی حكومه‌تی هه‌رێمی كوردستان لێدوانی په‌رله‌مانتارێكی گۆڕان ره‌تده‌كاته‌وه‌ له‌باره‌ی دیار نه‌مانی داهاتی نه‌وت، رایده‌گه‌یه‌نێت، ته‌نها یه‌ك دۆلاریش له‌ پاره‌ی نه‌وت ناچێته‌ گیرفانی به‌رپرسانه‌وه‌ به‌ به‌رپرسه‌كانی ئه‌و په‌رله‌مانتاره‌ خۆشیه‌وه‌.
له‌ روونكردنه‌وه‌یه‌كدا كه‌ وێنه‌یه‌ی بۆ خه‌ندان نێردراوه‌ تیایدا وه‌زاره‌تی سامانه‌ سروشتییه‌كانی حكومه‌تی هه‌رێم رایده‌گه‌یه‌نێت: " له‌ رۆژی ٢/٩/٢٠١٥ دا په‌رله‌مانتار عه‌لی حه‌مه‌ ساڵح له‌ لێدوانێكیدا بۆ كه‌ناڵی كه‌ی ئێن ئێن كه‌ له‌ سایتی (knnc.net) بڵاوكراوه‌ته‌وه‌ به‌ ناونیشانی "عه‌لی حه‌مه‌ ساڵح نهێنیه‌ك له‌سه‌ر دیار نه‌مانی داهاتی نه‌وت ئاشكرا ده‌كات"، كه‌ تیایدا ئاماژه‌ی دابوو به‌ دیار نه‌مانی ٢٠٠ هه‌زار به‌رمیل نه‌وتی خاو رۆژانه‌ له‌ كێڵگه‌كان و هه‌ردوو پاڵاوگه‌ی كه‌ڵه‌ك و بازیان و پاڵاوگه‌ بچووكه‌كانی تر".
هه‌روه‌ها ئاماژه‌ بۆ ئه‌وه‌شكراوه‌ كه‌، "وه‌زاره‌تی سامانه‌ سروشتیه‌كان جارێكی تر بۆ رای گشت روونده‌كاته‌وه‌ كه‌ ئه‌و لێدوان و قسانه‌ هیچ بنه‌مایه‌ك و راستیه‌كیان تێدا نییه‌، به‌ڵكو به‌ شێوه‌یه‌كی ره‌سمی له‌ لایه‌ن لیژنه‌ی سووته‌مه‌نی وه‌زاره‌تمانه‌وه‌ بڕێكی كه‌م له‌ نه‌وتی خاو رۆژانه‌ ده‌درێته‌ كۆمپانیا بازرگانیه‌ ناوخۆییه‌كان بۆ گۆڕینه‌وه‌ی به‌رامبه‌ به‌ گازواییل كه‌ به‌كار ده‌هێنرێت بۆ وێستگه‌كانی كاره‌با بۆ هاووڵاتیان، جه‌خت ده‌كه‌ینه‌وه‌ كه‌ ته‌نها یه‌ك دۆلاریش ناچێته‌ گیرفانی به‌رپرسانه‌وه‌ وه‌ك به‌ڕێز عه‌لی حه‌مه‌ ساڵح ئاماژه‌ی پێداوه‌، به‌ به‌رپرسه‌كانی خۆشیه‌وه‌.
سه‌ره‌ڕای ئه‌مه‌، وه‌زاره‌تمان هه‌میشه‌ ده‌رگای كراوه‌ بووه‌ بۆ پێدانی زانیاری و وه‌ڵامدانه‌وه‌ی هه‌ر پرسیارێك كه‌ له‌لایه‌ن په‌رله‌مانتارانه‌وه‌ ئاراسته‌مان ده‌كرێت".
وه‌زاره‌تی سامانه‌ سروشتییه‌كان روونیشی ده‌كاته‌وه‌ كه‌، "ئه‌م لێدوانانه‌ جێگای سه‌رسوڕمانه‌، و هه‌تاكو كه‌ی ژماره‌ و داتای هه‌ڵه‌ و چه‌وت به‌ میلله‌ت ده‌فرۆشێت و واز له‌ چه‌واشه‌ كاری و هه‌ڵخه‌ڵه‌تاندن ناهێنێت كه‌ هه‌مووی بۆ مه‌به‌ستی سیاسی و ده‌نگ كڕینی ده‌نگده‌ره‌ بۆ كاتی هه‌ڵبژاردنه‌كان".
ئاماژه‌ به‌وه‌شدراوه‌ كه‌، "ئه‌گه‌ر به‌ڕێزیان به‌ڵگه‌ی هه‌یه‌، بۆچی تا ئێستا وه‌ستاوه‌؟ با به‌ زووترین ئاشكرای بكات، به‌ پێچه‌وانه‌وه‌ وه‌زاره‌تمان رێوشوێنی یاسایی ده‌گرێته‌ به‌ر".
