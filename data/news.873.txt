لەهێرشی‌ ئەمڕۆی‌ هێزی‌ پێشمەرگەی‌ كوردستان بۆ سەر چەكدارانی‌ داعش لە میحوەری‌ خازر، عەمیدێكی‌ هێزی‌ پێشمەرگە بەناوی‌ ڕزگار حەمەئەمین شەهید بوو، كاتێك چەكدارێكی‌ خۆكوژ خۆی‌ پێدا تەقاندەوە.
هەرچەندە هاوڕێكانی‌ عەمید رزگار زۆر داوای‌ لێدەكەن زیاتر نەچێتە پێشەوە، بەڵام ئەو بەردەوام بەرپەرچی‌ ئەو چەكدارەی‌ داعشی‌ داوەتەوە، دواتر ئەو چەكدارە كە خۆ كوژ بووە، خۆی‌ تەقاندەوە و بەهۆیەوە عەمید ڕزگار بە سەختی‌ برینداربووە.
لەكاتی‌ گواستنەوەی‌ عەمید رزگار بەئۆتۆمبێلێكی پیكاب بۆ بەرەی دواوەی شەڕ‌و پشتی ساتر كە پەیامنێری‌ خەندان لە شوێنەكەبوو، تیمی‌ تەندروستی‌ زۆر هەوڵیاندا كە بە زوویی‌ چارەسەری‌ بۆ بكەن لەڕێگەی‌ دانانی‌ هەناسەدانی‌ دەستكردەوە، بەڵام هەوڵەكان بێ ئەنجام بوون.
هەر لەو شوێنەدا، دوو سەربازی ئەمریكی‌و كەنەدی كە جانتایەكی فریاگوزاری پزیشكییان پێبوو، پێدەچوو شارەزاییان لەچارەسەری پزیشكییدا هەبێت، هەوڵیی زۆریاندا تاوەكو برینەكەی عەمید رزگار چارەسەر بكەن، بەڵام دواجار بەهۆی سەختی برینەكەیەوە شەهید بوو.
عەمید ڕزگار لە ساڵی‌ 1958 لە دایك بووە، خێزاندارە و  خاوەنی‌ سێ منداڵە لە بەشی‌ پزیشكی‌ هێزەكانی‌ زێرەڤانی‌ كاری‌ پزیشكی‌ دەكرد، لە یەكەم وەجبەی‌ ئەو پێشمەرگانەبوو كە چوە كۆبانێ.
مانگی‌ 10ی ساڵی‌ 2014 یەكەم وەجبەی‌ هێزی‌ پێشمەرگە لەڕێگەی‌ خاكی‌ توركیاوە گەیشتنە شاری‌ كۆبانێ لە رۆژئاوای‌ كوردستان، بەمەبەستی‌ یارمەتیدانی‌ یەكینەكانی‌ پاراستنی‌ گەل لەشەڕی‌ دژی‌ داعش.
ئاماژەی بەوەشكرد، عەمید رزگار لەسلێمانی نیشتەجێیەو ئەمڕۆ (یەكشەممە)ش دوای گەڕاندنەوەی بۆ شاری هەولێر لە مزگەوتی فاروق كەسنەزان، تەرمەكەی‌ شۆردرا‌و دەبرێتەوە بۆ سیوەیل، سبەینێ دووشەممەش یەكەم رۆژی پرسەكەی دەبێت لەسلێمانی.
