له‌یه‌كێك له‌شه‌قامه‌ كه‌ناریه‌كانی به‌نده‌ری ده‌ریاچه‌یه‌كدا ، ژاوه‌ژاوێكی زۆر ده‌بیسترێ – له‌و جۆره‌ ژاوه‌ژاوانه‌ی كه‌ زۆر جاران له‌كاتی گه‌رمای نیوه‌ڕۆیاندا ، ده‌بیسترێن.
كابرا ، كڵاوێكی كۆنی په‌ڕپوتی – كه‌لێواره‌كانی شۆڕ بونه‌ته‌وه‌ –  و به‌شوێنی نیشانه‌هه‌ڵكه‌ندراوه‌كه‌ی پێشه‌وه‌ی كڵاوه‌كه‌وه‌ دیاره‌ كه‌ڕۆژێك له‌ڕۆژان هی كارمه‌ندێكی ده‌وڵه‌ت بوه‌ ، له‌سه‌ردایه‌.
بۆیمباخه‌كه‌ی له‌یه‌خه‌یه‌وه‌ هاتۆته‌ ده‌رێ و به‌سه‌ر سینگیه‌وه‌ دێت و ده‌چێ ... چه‌شنی سه‌ربازان ، به‌ده‌نگێكی پڕ له‌ ڕێز و هاوكات نوساوه‌وه‌ ، ڕوده‌كاته‌كارگوزاره‌كه‌ و ده‌ڵێ: سڵاو له‌ بازرگانباشی!
گه‌وره‌ی پایه‌بڵندم حه‌ز ناكه‌یت كه‌سێك له‌حاڵی خنكاندا ببینی؟ مه‌به‌ستم خنكاوێكه‌.
: له‌ڕاستیدا كه‌س نه‌خنكاوه‌ ،  به‌ڵام من ده‌توانم ڕۆڵی كه‌سێكی خنكاو ببینم ، خۆم هه‌ڵده‌ده‌مه‌ نێو ئاوه‌كه‌ و به‌ڕێزیشت له‌بینینی دیمه‌نی كه‌سێك كه‌خه‌ریكه‌ ده‌خنكێت ، به‌هره‌مه‌ند ده‌بیت.
ئه‌م نمایشه‌ به‌رله‌وه‌ی خه‌م و خه‌فه‌ت بداته‌ مرۆڤ ، به‌هۆی تایبه‌تمه‌ندی و لایه‌نه‌ كۆمیدیه‌كه‌یه‌وه‌ ، زیاتر جێگای گاڵته‌جاڕی و پێكه‌نینه‌ ... به‌ڕێز بازرگانباشی ، ئێستا بۆم هه‌یه‌ ده‌ست به‌ نمایشه‌كه‌م بكه‌م؟
: ببوره‌ ... له‌م سه‌رده‌مه‌دا بازرگانه‌كانیش جل و به‌رگی ڕۆشنبیره‌كان له‌به‌ر ده‌كه‌ن ، ته‌نانه‌ت وای لێ هاتوه‌ حه‌زره‌تی نوحیش نه‌توانێ پاك و پیس له‌یه‌كتر جیا بكاته‌وه‌.
ئێستاش كه‌ به‌ڕێزت ڕۆشنبیری ، باشتر!
... ده‌توانین باشتر له‌زمانی یه‌كتر بگه‌ین ... من نه‌جیبزاده‌یه‌كم ... باوكم ئه‌فسه‌ری سوپا بو ، خۆشم دیاری كرابوم  بۆ كارمه‌ندی ده‌وڵه‌ت  ... وه‌ئێستاش ... پایه‌بڵندی به‌ڕێز!
ئه‌م خزمه‌تكاره‌ی دونیای هونه‌ر له‌خزمه‌ت  تۆدایه‌ ... زه‌رگه‌یه‌ك بۆ ناو ئاوه‌كه‌ و بینینی دیمه‌نی ڕاسته‌قینه‌ و زیندوی كه‌سێك كه‌خه‌ریكه‌ ده‌خنكێت ...
: ئه‌گه‌ر له‌به‌ر پاره‌كه‌ته‌ ، پێمخۆشه‌ له‌ئێستاوه‌ خه‌یاڵت ئاسوده‌ بكه‌م ... زۆرت لێ وه‌رناگرم ... به‌پێڵاوه‌وه‌  دو ڕۆبڵ و بێ پێڵاو یه‌ك ڕۆبڵت لێ وه‌رده‌گرم ...
: له‌به‌ر ئه‌وه‌ی پێڵاو گرانبه‌هاترین به‌شی پۆشاكی مرۆڤه‌ و ئه‌گه‌ر ته‌ڕیش بێت ، وشك كردنه‌وه‌ی كاتێكی زۆری ده‌وێ ، ده‌ڵێی چی!
ده‌ست پێبكه‌م؟
: هم ... پێده‌چێ به‌ڕێزت باش له‌ شته‌كه‌ حاڵی نه‌بوبیت ... تۆ پێتوایه‌ من ده‌مه‌وێ دیمه‌نی نمایشێكی ترسناك وكاره‌ساتبارت نیشان بده‌م؟ به‌پێچه‌وانه‌وه‌ ئه‌وپه‌ڕی جێگای پێكه‌نین و شادی به‌ڕێزت ده‌بێ.
دیمه‌نی مرۆڤێك ، كه‌ به‌جل و به‌رگه‌كانی به‌ریه‌وه‌ مه‌له‌ ده‌كات و ده‌یه‌وێ به‌سه‌ر شه‌پۆله‌كاندا زاڵ بێت و خۆی ڕزگار بكات ، به‌ڕاستی دیمه‌نێكی جێگای پێكه‌نینه‌.
منیش له‌و نێوه‌دا  شتێكم ده‌سده‌كه‌وێ.
: ده‌فه‌رموی كار و كاسبی؟ كام كار و كاسبی؟ به‌هۆی زۆر خواردنه‌وه‌وه‌ كارێكم وه‌گیر ناكه‌وێ  كه‌ له‌شان و شكۆی نه‌جیبزاده‌یه‌كی وه‌ك من بوه‌شێته‌وه‌ و باوه‌ڕیشم نیه‌ پشت و په‌نایه‌كت نه‌بێ كارت بده‌نێ.
جگه‌ له‌وه‌ش به‌هۆی پێگه‌ی به‌رزی بنه‌ماڵه‌ییمه‌وه‌ ناتوانم كاری ئاسایی وه‌ك كرێكاری و ئه‌مانه‌ بكه‌م.
كابرا ، به‌شانازیه‌وه‌ سه‌ری بڵند ڕاده‌گرێ و زه‌رده‌خه‌نه‌یه‌ك ده‌دا به‌ڕوی كارگوزاره‌كه‌دا و ده‌پرسێ: گوتت واز له‌پێگه‌ی بنه‌ماڵه‌یی خۆم بێنم و له‌بیر خۆمی به‌رمه‌وه‌؟ ئه‌ویش له‌كاتێكدا باڵنده‌یه‌ك ناتوانێ واز له‌ ئه‌سڵ و نه‌سه‌بی خۆی بێنی و له‌بیر خۆی به‌رێته‌وه‌!
نه‌جیبزاده‌یه‌كی وه‌ك من چۆن ده‌توانێ ڕه‌گ و ڕه‌چه‌ڵه‌كی خۆی فه‌رامۆش بكات؟ ڕاسته‌ هه‌ژار و جل و به‌رگ دڕاو و شڕم ، به‌ڵام غر... و... رم  هه‌یه‌ غرور!
... شانازی به‌خوێنی ڕه‌سه‌نی خۆمه‌وه‌ ده‌كه‌م.
: ئیدی له‌مه‌یاندا شه‌رمه‌نده‌م!
ئه‌م وه‌بیر هێنانه‌وه‌یه‌ی به‌ڕێزت نیشانده‌ری ڕاستیه‌كی تاڵه‌.
نیشانه‌ی ئه‌وه‌شه‌ كه‌ كه‌سێكی زرینگ و خوێنده‌واری ، به‌ڵام تاوانبارێكیش به‌رله‌وه‌ی سزای له‌سێداره‌دانی به‌سه‌ردا بچه‌سپێنن ، ده‌بێ گوێ له‌قسه‌كانی بگرن ... به‌ڵێ ڕاسته‌ كه‌ زۆر كه‌س هه‌ن عیزه‌تی نه‌فسیان خستۆته‌ ژێر پێوه‌ و بۆ به‌خێرهێنانی هه‌ندێك بازرگان ئاماده‌ن خه‌رته‌له‌ له‌ سه‌ر و كه‌لله‌یان هه‌ڵسون ، یان ڕوخساری خۆیان به‌ته‌نوی حه‌مام ڕه‌ش بكه‌ن بۆئه‌وه‌ی وه‌ك شه‌یتان بنوێنن ، یان ده‌چن جل و به‌رگی ژنانه‌ ده‌كه‌نه‌ به‌ریان و هه‌زار و یه‌ك كرده‌وه‌ی بێ تام ده‌كه‌ن و خۆیان سوك و چروك ده‌كه‌ن ، به‌ڵام من ... له‌م كار و كرده‌وه‌ سوكانه‌ بێزارم!
به‌هیچ نرخێك ئاماده‌ نیم بۆ به‌خێرهێنان و دڵخۆش كردنی  بازرگان و كه‌سانی له‌م بابه‌ته‌ ، بچم خه‌رته‌له‌ ، یان ته‌نانه‌ت شتێكی له‌ خه‌رته‌له‌ باشتریش ، له‌سه‌ر و كه‌لله‌ی خۆم هه‌ڵسوم!
من ئه‌نجامدانی نمایشی كه‌سێكی خنكاو به‌كارێكی ناپه‌سند و نه‌شیاو نازانم ... ئاو ، ماده‌یه‌كی پاك و خاوێنه‌ ... كاتێ مرۆڤ خۆی له‌نێو ئاودا نقوم ده‌كات جه‌سته‌ی پاك ده‌بێته‌وه‌.
زانستی پزیشكیش ڕاستی ئه‌م تێڕوانینه‌ی من ده‌سه‌لمێنی ... به‌هه‌رحاڵ زۆرت لێ وه‌رناگرم ... به‌پێڵاوه‌وه‌ دو ڕۆبڵ و بێ پێڵاو یه‌ك ڕۆبڵ ...
: ئه‌ی خۆزگه‌ ده‌تبینی چۆن خۆم ده‌خه‌مه‌ ئاوه‌كه‌وه‌ و چۆن ئاو قوت ده‌ده‌م و نقوم ده‌بم!
... له‌م سه‌ر بۆ ئه‌و سه‌ری ئه‌م ده‌ریاچه‌یه‌ بگه‌ڕێی ، كه‌سێكی ترت ده‌سناكه‌وێ وه‌ك من خۆی نقوم بكات ... ئه‌و كاته‌ی كه‌ خۆم ده‌مرێنم ، ته‌نانه‌ت دكتۆره‌كانیش ده‌كه‌ونه‌ شك و گومانه‌وه‌ ئاخۆ ماوم یان نا!
... باشه‌ كاكه‌ بێنه‌ شه‌ست كۆبیكم بده‌رێ ، ئه‌ویش له‌به‌ر ئه‌وه‌ی كه‌ ئه‌مڕۆ هیچم ده‌سنه‌كه‌وتوه‌ گه‌رنا له‌سێ ڕۆبڵ كه‌متر له‌ هیچ كه‌سێك وه‌رناگرم.
به‌ڵام تۆ له‌قه‌د و قیافه‌ته‌وه‌ دیاره‌ كه‌ كه‌سێكی باشیت ... له‌به‌رئه‌وه‌ كه‌متر له‌ به‌رێزت وه‌رده‌گرم ...
دوای ئه‌م قسانه‌ ، بڕێك له‌ كارگوزاره‌كه‌ دور ده‌كه‌وێته‌وه‌ و  داده‌نیشێ و به‌شپرزه‌یییه‌وه‌ ده‌كه‌وێته‌ گه‌ڕان به‌نێو گیرفانه‌كانیدا ...
له‌م كاته‌دا بازرگانی خاوه‌ن بار – ئه‌و كه‌سه‌ی كه‌ كارگوزاره‌كه‌ چاوه‌ڕوانی ده‌كرد – به‌ره‌و لای ئه‌مان دێت.
كابرای ڕۆڵگێری خنكان ، به‌په‌له‌ له‌جێگای خۆی بڵند ده‌بێ و جگه‌ره‌كه‌ی له‌قۆڵی چاكه‌ته‌كه‌یدا ده‌شارێته‌وه‌ و سڵاوێكی سه‌ربازی ده‌كات و به‌ده‌نگێكی كه‌رخ و نوساوه‌وه‌ ده‌ڵێ: سڵاو له‌ گه‌وره‌ی به‌ڕێزم.
كارگوزاره‌كه‌ش ڕو ده‌كاته‌ بازرگانه‌كه‌ و ده‌ڵێ: سه‌ره‌نجام هاتی؟ ماوه‌یه‌كی زۆره‌ چاوه‌ڕوانتم!
تا تۆ هاتی ئه‌م كابرایه‌ گۆڕی ئه‌ژدادمی ده‌رهێنا!
به‌و نمایشانه‌یه‌وه‌ ده‌س له‌ سه‌ره‌ كه‌چه‌ڵه‌كه‌م هه‌ڵناگرێ!
ده‌ڵێ شه‌ست كۆبیكم بده‌نێ ده‌چمه‌ ناو ئاوه‌كه‌ و ڕۆڵی كه‌سێكتان بۆ ده‌گێڕم كه‌ خه‌ریكه‌ ده‌خنكێت ...
: شه‌ست كۆبیك؟ ده‌ترسێم زیاد بكات برا!
پێموایه‌ هه‌قی ئه‌م جۆره‌ كارانه‌ هه‌ر بیست وپێنج كۆبیكه‌!
... دوێنێ سی كه‌س به‌شێوه‌یه‌كی به‌كۆمه‌ڵ ڕۆڵی نقوم بونی گه‌شتیارانی نێوكه‌شتیه‌كیان گێڕا و ته‌نیا په‌نجا كۆبیكیشیان وه‌رگرت ... ته‌ماشا!
... شه‌ست كۆبیك!
به‌خوا برا من له‌سی كۆبیك زیاترم پێنادرێ.
كابرا ، هه‌ردو گوپی خۆی پڕ له‌هه‌وا ده‌كات و زه‌رده‌خه‌نه‌یه‌ك ده‌كات و ده‌ڵێ: سی كۆبیك؟ ... به‌نرخی تۆپه‌ كه‌له‌مێك نمایشی خنكانتان بۆ بكه‌م؟ ... واز بێنه‌ كاكه‌ ...
: باشه‌ قه‌یناكا ... ئه‌مڕۆ هیچم نه‌كردوه‌ گه‌رنا ... به‌س توخوا لای كه‌س باسی مه‌كه‌ن و  مه‌ڵێن سی كۆبیكم وه‌رگرتوه‌!
دوای ئه‌م قسانه‌ ، پێڵاوه‌كانی داده‌نێ و خۆی هه‌ندێك گرژ ده‌كات و سه‌ری خۆی بڵند ده‌كا و به‌ره‌و ده‌ریاچه‌كه‌ ده‌چێ و زه‌رگه‌یه‌كی نه‌زانانه‌ بۆ نێو ئاوه‌كه‌ لێده‌دا ... شڵپه‌یه‌كی گه‌وره‌ له‌ئاوه‌كه‌وه‌ هه‌ڵده‌ستێ ... ساتێك دواتر دێته‌وه‌ سه‌ر ڕوی ئاوه‌كه‌ و نه‌زانانه‌ ده‌ست و پێ ده‌كوتێ و ده‌یه‌وێ لاسایی كه‌سێك بكاته‌وه‌ كه‌ خه‌ریكه‌ ده‌خنكێ و خۆی وه‌ك مرۆڤه‌ ترساوه‌كان نیشان بدا ... به‌ڵام له‌جێگای نیشاندانی ترس و تۆقین ، له‌سه‌رما هه‌ڵده‌له‌رزێ ...
كابرا ، نیگایه‌ك ده‌كات و قۆڵه‌كانی لێك بڵاو ده‌كاته‌وه‌ و له‌ئاوه‌كه‌دا نقوم ده‌بێ.
ئه‌مه‌ هه‌مو نمایشه‌كه‌یه‌تی!
دواتر ، دوای نقوم بون ، له‌ئاوه‌كه‌ دێته‌ ده‌رێ و سی كۆبیك وه‌رده‌گرێ و به‌له‌رزه‌ له‌رز له‌وێ دور ده‌كه‌وێته‌وه‌.
