له‌ وه‌ڵامی نووسراوێكی وه‌زاره‌تی پێشمه‌رگه‌دا، وه‌زاره‌تی دارایی ئه‌وه‌ ره‌تده‌كاته‌وه‌ كه‌ بتوانن بڕیاری راگرتنی پێشینه‌ی خانووبه‌ره‌و هاوسه‌رگیری له‌ پێشمه‌رگه‌ بدرێت.
به‌پێی نووسراوێكی وه‌زاره‌تی دارایی، كه‌ ئیمزای "رابه‌ر سدیق" بریكاری وه‌زاره‌ت به‌ وه‌كاله‌تی به‌سه‌ره‌وه‌یه‌و سۆران عومه‌ر، په‌رله‌مانتاری كۆمه‌ڵی ئیسلامی بڵاویكردووه‌ته‌وه‌، وه‌زاره‌تی دارایی ناتوانێت له‌م كاته‌دا بڕیاری راگرتنی وه‌رگرتنه‌وه‌ی پێشینه‌ی خانووبه‌ره‌و هاوسه‌رگیری له‌ پێشمه‌رگه‌ ده‌ربكات.
له‌ نووسراوه‌كه‌دا ئاماژه‌ به‌وه‌دراوه‌، كه‌ له‌به‌ر بارودۆخی دارایی هه‌رێمی كوردستان، ناتوانن له‌م كاته‌دا ئه‌و بڕیاره‌ بده‌ن.
لای خۆیه‌وه‌ سۆران عومه‌ر، له‌سه‌ر ئه‌و نووسراوه‌، به‌ خه‌ندانی‌ راگه‌یاند: "حكومه‌ت لێخۆش بونی پێشمه‌رگه‌ له‌پێشینه‌كانی هاوسه‌رگیری و خانوبه‌ره‌ی ڕه‌دكرده‌وه‌، واته‌ له‌سه‌نگه‌ردا خوێنت بڕژێ و نیشتمان بپاریزی و به‌ ٤ مانگ جارێك موچه‌ت بدرێتێ، به‌ڵام داوات لێده‌كات هه‌موو مانگێك سولفه‌ی خانوو زه‌واج بداته‌وه‌ ".
