سەرۆکی حکومەت بەپاساوی دانەوەی قەرزی کۆمپانیاکان، دەستکاری کردنی خشتەی پاشەکەوتی موچەی فەرمانبەران و موچەخۆران دوادەخات، ئەندامێکی فراکسیۆنی سەوزیش رایدەگەیەنێت"تەنھا پارتی بڕیار لەسەر دەستکاریکردنی خشتەی موچە دەدات، بۆیە دەبێت لایەنە سیاسییەکان فشاری زیاتر بخەنەسەر پارتی"، دەشڵێت: تەنھا بەداھاتی نەوت، موچە دابین دەکرێت.
ھەرچەندە حکومەت بەڵێنیدا ھەرکاتێک نرخی نەوت گەیشتە ٥٠دۆلار، ئەوکاتە دەستکاری خشتەی پاشەکەوتی موچە دەکرێت، بەڵام نێیچیرڤان بارزانی سەرۆکی حکومەتی ھەرێم، لەلێدوانێکدا بۆ کەناڵەکانی راگەیاندن، دەڵێت:بەھۆی دانەوەی قەرزی کۆمپانیاکانەوە، لەئێستادا ناتوانین دەستکاری خشتەی پاشەکەوتی موچەی فەرمانبەران بکەین.
ساڵح فەقێ ئەندامی فراکسیۆنی یەکێتی لەلیژنەی دارایی و کاروباری ئابووری پەرلەمانی کوردستان لەلێدوانێکدا بەSNNی راگەیاند: ئەو قسەیەی سەرۆکی حکومەت جەختکردنەوەیە لەسەر ئەوەی، کە بەرزبوونەوەی نرخی نەوت و زۆربوونی داھاتی ئەم وڵاتە، ھیچ پەیوەندییەکی بەوەوە نییە دەستکاری خشتەی پاشەکەوتی موچە بکرێت، بەڵکو پەیوەندی بەپارتییەوە ھەیە.
وتیشی:"تەنھا پارتی بڕیار لەسەر ئەوەدەدات موچە زیاد بکرێت یان کەمبکرێتەوە یان خشتەی موچە دەستکاری بکرێت، بۆیە پێشنیاز ئەکەم  یەکێتی و گۆڕان کە رێککەوتنیان کردووە، لەگەڵ لایەنە ئیسلامییەکان و لایەنەکانی دیکەش، فشار بخەنەسەر پارتی بۆئەوەی چیتر دەسەڵاتەکان لەدەستی تەنھا لایەنێک کۆنەبێتەوە".
بەوتەی ئەو ئەندامەی فراکسیۆنی یەکێتی"لەئێستادا کە نرخی نەوت بۆ سەرو ٥٠دۆلار بەرزبۆتەوە، دەتوانرێت تەنھا بەداھاتی نەوتی فرۆشراو بەبۆری موچە دابین بکرێت".
سەبارەت بەپاساوی حکومەت بۆدانەوەی قەرزی کۆمپانیاکان، ساڵح فەقێ دەڵێت:"دوو ساڵ لەمەوبەر بەنووسراوی رەسمی داوامان لەحکومەت کردووە، قەرزەکانی روون بکاتەوە، بەڵام وەڵامی نەداوەتەوەو باسی نەکردووە، بۆیە دانەوەی قەزری کۆمپانیاکان شتێکی تازەیە".
وتیشی:"ئەو پارەیەی لەپێش ٢٠١٤ لەلایەن بەغداوە رەوانەی ھەرێم دەکرا، نەک حکومەتێک بەڵکو دوو حکومەتی پێ بەڕێوەدەبرا، لەدوای ٢٠١٤یش بەپارەی بانکەکان و پارەی ماوەی پڕۆژەکان، موچە دابین دەکرا، کەواتە حکومەت قەرزی بۆچی کردووە؟ حکومەت بەردەوام درۆی شاخدار بۆ کۆمەڵانی خەڵک دەکات و خەڵکیش ھیچ متمانەیەکی نەماوە".
