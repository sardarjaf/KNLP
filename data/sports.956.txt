زێنەدین زێدان ڕاهێنەری یانەی ڕیاڵ مەدرید پشتگیری جەیمس ڕۆدریگیز یاریزانی هێڵی ناوەندی کرد و دوپاتی کردەوە ڕۆدریگیز یاریزانێکی زۆر گرنگە بۆ شاهانەکان.
لەکۆنگرەیەکەی ڕۆژنامەوانیدا کە بۆ یارییەکەی ڕیاڵ ڕایۆ ڤاییکانۆ ڕێکخرابوو زێدان وتی: "ڕۆدریگیز یاریزانێکی خراپ نییە، ئەوەی وا ئەڵێت هەڵەیە، 23 یاریزانم هەیە، هەموو یارییەک دەبێت 11 یاریزان هەڵبژێرم، جەیمس یاریزانێکی گرنگی یانەکە، ئەو بەردەوام بەپەرۆشە بۆ یارییکردن".
دەربارەی یارییەکەی ڤاییکانۆ زێدان وتی: "یارییەکی زۆر قورس دەبێت، چونکە ئەو یانەیە لە یاریگای خۆیدا زۆر بەهێزە و دەزانێت چۆن فشار دەخاتە سەر یانەکان، لەسەرەتای یارییەکەوە تاکوو کۆتاییەکەی یارییەکی قورس دەبێت".
سێرجیۆ ڕامۆس کاپتنی ڕیاڵ مەدرید لە چاوپێکەوتنێکیدا لەگەڵ کادینا کۆپی ئیسپانی رایگەیاندبوو، کە ئارەوزوو دەکات زێدان وەرزی داهاتوو بمێنێتەوە وەکوو ڕاهێنەری ڕیاڵ مەدرید.
زێدان لەسەر ئەو وتانەی ڕامۆس ڕایگەیاند، زۆر سوپاسی ڕامۆس دەکەم، پەیوەندیمان زۆر باشە، چونکە بەیەکەوە یارییمان کردووە، ئێستاش وەکوو ڕاهێنەر و یاریزان پەیوەندییەکی بەهێزمان هەیە.
