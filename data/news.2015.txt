حكومه‌تی‌ هه‌رێمی‌ كوردستان په‌یامێكی‌ بڵاوكرده‌وه‌ له‌باره‌ی‌ دابه‌شكردنی‌ موچه‌ به‌ 60 جارێك و لیژنه‌ی‌ دارایی په‌رله‌مانی‌ كوردستانیش له‌وباره‌یه‌وه‌ هاته‌ده‌نگ، سه‌رچاوه‌یه‌كی‌ وه‌زاره‌تی‌ داراییش چه‌ند زانیاریه‌كی‌ گرنگ له‌وباره‌یه‌وه‌ ئاشكراده‌كات و ده‌شڵێت:"دۆخه‌كه‌ به‌مشێوه‌یه‌ی‌ ئێستا هیچ ئومێدێكی‌ بۆ فه‌رمانبه‌ران تێدا به‌دیناكرێت".
به‌گوێره‌ی‌ چه‌ند زانیاریه‌ك حكومه‌تی‌ هه‌رێمی‌ كوردستان له‌ساڵی‌ داهاتودا (2018) به‌ 60 ڕۆژ واته‌ به‌دوو مانگ جارێك ده‌توانێت موچه‌ی‌ فه‌رمانبه‌ران به‌مشێوه‌یه‌ی‌ ئێستا دابین بكات.
له‌وه‌ڵامی‌ ئه‌و زانیاریانه‌دا، چوارشه‌ممه‌ی‌ ڕابردوو د.ئامانج ڕه‌حیم سكرتێری‌ ئه‌نجومه‌نی‌ وه‌زیرانی‌ هه‌رێم ڕه‌تیكرده‌وه‌ حكومه‌ت هیچ بیرۆكه‌و پڕۆژه‌یه‌كی‌ له‌و شێوه‌یه‌ی‌ له‌به‌رده‌ستدا هه‌بێت.
ئه‌وه‌شی‌ نه‌شارده‌وه‌، "ئه‌گه‌ر هیچ ڕێكه‌وتنێك له‌گه‌ڵ عیراق نه‌كرێت، به‌م داهاتایه‌ی‌ ئێستامانه‌وه‌ حكومه‌ت توانای‌ دابه‌شكردنی‌ موچه‌ی‌ نامێنێت، نه‌ك به‌دوو مانگ جارێك موچه‌ بدات".
به‌گوێره‌ی‌ دواین ڕاپۆرتی‌ وه‌زاره‌تی‌  سامانه‌ سروشتیه‌كان و وه‌زاره‌تی‌ دارایی‌،  داهاتی‌ مانگانه‌ی‌ حكومه‌تی‌ هه‌رێم له‌ 670 ملیار دیناره‌وه‌ بۆ 400 ملیار دینار كه‌مبۆته‌وه‌ له‌كاتێكدا یه‌كگرتوو پێیوایه‌ داهاتی‌ هه‌رێم ئێستاش زۆر له‌و ڕێژه‌یه‌ زیاتره‌ كه‌ ڕاگه‌یه‌نراوه‌.
به‌گوێره‌ی‌ زانیاریه‌كانیش به‌سیستمی‌ پاشه‌كه‌وتی‌ موچه‌ش حكومه‌ت پێویستی‌  به‌بڕێكی‌ زیاتر له‌و پاره‌یه‌ هه‌یه‌ بۆ دابه‌شكردنی‌ موچه‌ی‌ سه‌رجه‌م وه‌زاره‌ته‌كان، سه‌رباری‌ لێدوانه‌كه‌ی‌ سكرتێری‌ ئه‌نجومه‌نی‌ وه‌زیرانی‌ هه‌رێم، ده‌وترێت موچه‌ ده‌كرێت به‌دومانگ جارێك.
هیڤا حاجی‌ میرخان بڕیارده‌ری لیژنه‌ی دارایی له‌په‌رله‌مانی كوردستان كه‌ به‌شداریی كۆبونه‌وه‌كه‌ی‌ په‌رله‌مان و حكومه‌تی‌ هه‌رێمی‌ كردوه‌ به‌SNNی‌ ڕاگه‌یاند، "له‌و بڕوایه‌دا نیم حكومه‌ت به‌دومانگ جارێك موچه‌ی‌ فه‌رمانبه‌ران بدات و چاوه‌ڕوانیش ناكرێت حكومه‌ت ئه‌و بڕیاره‌ بدات، چونكه‌ پێدانی‌ موچه‌ به‌گوێره‌ی‌ ئه‌و داهاته‌ ده‌بێت كه‌ ده‌ستیده‌كه‌وێت".
سه‌رچاوه‌یه‌كی‌ وه‌زاره‌تی‌ داراییش كه‌ داوایكرد ناوی‌ ئاشكرانه‌كرێت ئه‌وه‌ی‌ بۆ SNN ڕونكرده‌وه‌، ئه‌گه‌رهات و له‌گه‌ڵ به‌غدا ڕێكه‌وتن نه‌كرا، ئه‌وا به‌م داهاته‌ی‌ ئێستا له‌به‌رده‌ستدا هه‌یه‌، ناتوانرێت سه‌رجه‌م وه‌زاره‌ته‌كان موچه‌یان پێبدرێت.
به‌وته‌ی‌ سه‌رچاوه‌كه‌ی‌ وه‌زاره‌تی‌ دارایی هه‌رێم، ئه‌و دۆخه‌ی‌ هاتۆته‌ پێشه‌وه‌ هیچ ئومێدێكی‌ بۆ فه‌رمانبه‌ران تێدا به‌دیناكرێت، چونكه‌ "حكومه‌ت پاره‌ی‌ پێویستی‌ بۆ موچه‌ له‌به‌رده‌ستدا نه‌ماوه‌، ته‌نها چاره‌سه‌ریش ئه‌وه‌یه‌ له‌نێوان دوو مانگدا، هه‌ر مانگه‌و به‌شێك له‌وه‌زاره‌ته‌كان موچه‌ وه‌ربگرن".
