نەبەستنی پێوەری ئاوی ماڵان کاردانەوەی لێدەکەوێتەوەو ھۆشداریش لەبڕینی ئاوی ئەو ماڵانە دەدرێت کە ئامادە نین پێوەری ئاو دابنێن، بەڕێوەبەری فەرمانگەی ئاوی سلێمانیش ڕایدەگەیەنێت: ھەر کەسێک پێوەرەکە دابنێت، بەچوار مانگ تێچووی ئەو ئامێرەیان بۆ دەگەڕێنینەوە.
لەلێدوانێکی پێشتردا بۆ SNN محەمەد ڕەسوڵ سەرۆکی لیژنەی خزمەتگوزارییەکانی تایبەت بەئاوو کارەبا لەئەنجومەنی پارێزگای سلێمانی ڕایگەیاندبوو: ئەو نرخەی کە لەبەرامبەر بەستنی پێوەری ئاو لەماڵان وەردەگیرێت، لای بەشێک لەھاوڵاتیان زۆرە کە لەبەرامبەریدا بڕی ١٠ ھەزار دینار وەردەگیرێت.
سەربەست عوسمان بەڕێوەبەری فەرمانگەی ئاوی سلێمانی، بە SNNی ڕاگەیاند: پێوەری ئاو نرخەکەی لەنێوان (٤٢-٤٦) ھەزار دینارەو ھەر کەسێکیش بیکڕێت، ئێمە پارەکەی بۆ دەگەڕێنینەوە.
لەبارەی شێوازی گەڕاندنەوەی ئەو بڕە پارەیەش بۆ ھاوڵاتیان، سەربەست عوسمان ڕوونیکردەوە :تا چوار مانگ ئێمە ١٠ ھەزار دینار لەھاوڵاتیان وەرناگرین.
سەبارەت بەو کەسانەشی پابەندی دانانی پێوەرەکە نابن، بەڕێوەبەری فەرمانگەی ئاوی سلێمانی ھۆشداریداو ڕایگەیاند: ئەگەر بۆ ماوەی سێ مانگ پێوەری ئاو دانەنرێت، بڕی ١٠٠ ھەزار دینار غەرامە دەکرێن و لەحاڵەتی بەردەوامبوونیش بۆ سێ مانگی تر، ٢٠٠ ھەزار دینار غەرامە دەکرێن، ئەگەر دووبارەشی بکەنەوە، کارەبای ماڵەکەیان دەبڕدرێت.
لەبارەی لێکردنەوەی پێوەری ئاویش، بەھۆی سەرنەکەوتوویی پرۆژەکەوە، سەربەست عوسمان ڕایگەیاند: بەھەمانشێوەی دانەنانی پێوەرەکان، ھەرکەسێک ئەو پێوەرانە لێ بکاتەوە غەرامە دەکرێت.
ئاشکراشیکرد: زیاتر لە ٩٥ ھەزار پێوەری زیرەکمان بۆ ئاوی ماڵان بەستووەو ژمارەیەکی کەمیش ماوە تا ئەو پێوەرەیان بۆ دابنرێت.
