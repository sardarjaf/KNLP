فه‌رمانده‌یی گشتی ئه‌نجومه‌نی سه‌ربازی مه‌نبه‌ج، گه‌مارۆدانی شاری مه‌نبه‌ج له‌سێ لاوه‌ راده‌گه‌یه‌نێت، به‌ڵام به‌هۆی پاراستنی گیانی هاوڵاتیان له‌ناو شارۆچكه‌كه‌ به‌هۆشیارییه‌وه‌ هێرش ده‌كات.
ئاشكراكردنی گه‌مارۆدانی مه‌نبه‌ج له‌لای ڕۆژهه‌ڵات‌و باكورو باشوره‌وه‌، له‌كۆنگره‌یه‌كی رۆژنامه‌وانیدا هات كه‌ ئه‌مڕۆ پێنجشه‌ممه‌ بۆ ئه‌بو ئه‌مجه‌د، فه‌رمانده‌یی گشتی ئه‌نجومه‌نی سه‌ربازی مه‌نبه‌ج رێكخرابوو.
له‌كۆنگره‌كه‌دا - ئاژانسی هاوارنیوز نزیك له‌یه‌په‌گه‌ بڵاویكرده‌وه‌-، تیایدا ئه‌بو ئه‌مجه‌د رایگه‌یاند كه‌هێزه‌كانیان رێگای سه‌ره‌كی نێوان جه‌رابلوس‌و مه‌نبه‌ج، هه‌روه‌ها رێگای مه‌نبه‌ج‌و شاری ره‌ققه‌یان كۆنتروڵكردووه‌و ئۆپراسیۆنه‌كه‌ش به‌رده‌وامه‌.
هه‌روه‌ها وتی "له‌ماوه‌ی هه‌فته‌ی رابردوودا توانیمانه‌ به‌ده‌یان گوندو شارۆچكه‌و ناحیه‌ی سه‌ر به‌شاری مه‌نبه‌ج له‌ده‌ستی داعش ده‌ركه‌ین‌و ئێستا هێزه‌كانمان شاری مه‌نبه‌جیان له‌لای رۆژهه‌ڵات‌و باكورو باشوره‌وه‌ گه‌مارۆداوه‌".
ئۆپراسیۆنی‌ ئازادكردنی مه‌نبه‌ج له‌سوریا، به‌سه‌رپه‌رشتی‌ ئه‌نجومه‌نی‌ سه‌ربازی‌ مه‌نبه‌ج‌و پاڵپشتی فڕۆكه‌ جه‌نگیه‌كانی‌ هاوپه‌یمانی‌ نیوده‌وڵه‌تی‌‌و ئه‌مریكا، 9  رۆژه‌ به‌رده‌وامی هه‌یه‌‌و شه‌ڕڤانان تائێستاش چه‌ندین گوند‌و ناوچه‌ی گرنگی نزیك له‌شارۆچكه‌كه‌یان كۆنترۆڵكردووه‌ته‌وه‌.
ئه‌بو ئه‌مجه‌د وتی "هێزه‌كانی ئه‌نجومه‌نی سه‌ربازی مه‌نبه‌ج نزیكه‌ن له‌شاری مه‌نبه‌ج به‌شێوه‌یه‌ك كه‌ده‌توانن داعش له‌ناو شاره‌كه‌ بكه‌نه‌ ئامانج‌و ده‌توانین بڵێین كه‌ئێستا شاری مه‌نبه‌ج له‌تیرۆر رزگاركراوه‌، به‌ڵام به‌هۆی بوونی خه‌ڵكی سڤیل‌و پاراستنی ژیانیان ئێمه‌ ناچارین به‌وریاییه‌وه‌ هێرش بكه‌ینه‌ سه‌ر باره‌گاكانی داعش له‌ناو شاره‌كه‌".
فه‌رمانده‌یی گشتی ئه‌نجومه‌نی سه‌ربازی مه‌نبه‌ج رایده‌گه‌یه‌نێت كه‌هێزه‌كانیان توانیویانه‌ هه‌موو پێداویستیه‌كانی خه‌ڵكی ناوچه‌كه‌ كه‌ له‌ژێر ده‌ستی چه‌كدارانی داعش رزگاركراون دابین بكه‌ن، له‌بواری خۆراك‌و ته‌ندروستیه‌وه‌"، بۆ ئه‌وه‌ش كۆمیته‌یه‌كی مه‌ده‌نیان دروستكردووه‌ تا هاوكارییان بكه‌ن.
ئه‌وه‌ش له‌كاتێكدایه‌ روانگه‌ی سوری بۆ مافه‌كانی مرۆڤ جه‌ختیكردووه‌ته‌وه‌، كه‌ پاشه‌كشه‌ی به‌په‌له‌ی چه‌كدارانی داعش له‌گونده‌كانی ده‌ورووبه‌ری شارۆچكه‌ی مارع-ی باكوری شاری حه‌له‌ب، به‌ڵگه‌یه‌ له‌سه‌ر ئه‌و په‌ستانه‌ زۆره‌ی رێكخراوه‌كه‌ له‌میحوه‌ره‌كانی دیكه‌ی سوریادا هه‌ستی پێده‌كات، ئه‌وه‌ش وه‌كو رۆیته‌رز بڵاویكردووه‌ته‌وه‌.
فه‌رمانده‌یی ئه‌نجومه‌نی سه‌ربازی هه‌ر له‌كۆنگره‌ رۆژنامه‌وانییه‌كه‌دا داوای له‌خه‌ڵكی شاری مه‌نبه‌ج كرد كه‌خۆیان له‌باره‌گه‌كانی داعش دوربخه‌نه‌وه‌‌و هاوكاربن له‌گه‌ڵ هێزه‌كانیان بو رزگاركردنی ئه‌و شاره‌ به‌كه‌مترین زیان.
