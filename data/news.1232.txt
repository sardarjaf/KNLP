لەگەڵ خۆمان، لەرۆژھەڵاتی ناوەراستەوە سەدان ملیار دۆلارمان بۆ ئەمریکا ھێناوەتەوە، ئەمە قسەی دۆناڵد ترەمپ سەرۆکی ویلایەتە یەکگرتووەکانی ئەمریکا بو، لەدوای گەشتەکەی کە بەیەکەم سەردانی فەرمی دادەنرێت لەدوای دەستبەکاربوونی لە کۆشکی سپی بۆ سعودیە و ئیسرائیل و ڤاتیکان.
بەڵام پێدەچێ ئامانجی گەشتەکە ھەربەتەنھا کۆکردنەوەی پارە و کاری بزنس نەبێت وەک ئەوەی کە پیاوە سەرسپیەکەی کۆشکی سپی مەیلی زۆری ئەمە دەکات و بەمەش ناسراوە، بەڵکو وەک بەتەنیشت سەرۆکی رۆمانیایەوە ئاماژەی بۆکرد و بەراشکاوی گوتی ، ھیوادارم لوتکەی ریاز سەرەتایەک بێت بۆ کۆتاییھێنان بەتیرۆر و بەداخەوە دەوڵەتی قەتەر مێژوویەکی ھەیەلەپشتیوانیکردنی تیرۆریستان و ئەو کۆمەکانە لەئاستێکی باڵادا بووە ، بەمەش تارمایی تابلۆ نەخشەکێشراوەکە دەرکەوت کەچەند بۆمبێکی چێنراو لەبەر پێی لایەنە ئیقلیمیە رکابەرەکانی ناوچەکە دانراوە و ھێدی ھێدی لەتەقینەوەدان.
دیارترین دەرکەوتەی ئەم مەسەلەیەش لەو کاردانەوە خێرا و کتوپر و یەکگرتووەدا بەرجەستە بوو، کەھەریەک لە عەرەبستانی سعودی و ئیمارات و بەحرەین و میسر و دواتریش لیبیا گرتیانەبەر بەئاڕاستەی قەتەرو جگەلە پچڕاندنی پەیوەندیە دیپلۆماتی‌و بازرگانی‌و گەشتیاریەکان لەگەڵ دۆحە ، مەسەلەکە نزیک بویەوە لە ھەرەشەی سەربازی و جوڵاندنی ھێز.
بەمەش دابەشبوونەکانی ناوچەکە شقڵ و شێوازێکی روونی بەخۆیەوە بینی و تورکیا ھێزی بۆ یارمەتیدانی قەتەر رەوانەکرد لەکاتێکدا کە وەزیری دەرەوەی کۆماری ئیسلامی ئیران لەگەڵ ئەردۆگان لە کۆبوونەوەدا بوو ، ئامادەیی تارانی  نیشاندا کەلەرووی مادی و کردنەوەی سنوور بۆگەیاندنی خۆراک و پێداویستی یەکانی تر بۆ قەتەر.
کەھاوکاتی ئەم تەوقیتە پەرلەمانی ئیرانی و مەزارگەی ئیمام خومەینی رووبەروی زنجیرەیەک ھێرشی تیرۆریستی بویە بەئاستێک کەلەماوەیەکی کورت و چڕدا جگەلە کوژرانی ٤٧ کەس دەیانی تر بریندار و بونە قوربانی.
ھەموو رووداوەکانی ماوەی پێشوو رۆژھەڵاتی ناوەراست ، کاردانەوەی ھەڕەمەکی‌و سەرپێی و خۆرسک نین، بەڵکو ئەگەر لەلایەکەوە پریشکی ئەم رووداوانە گرێدراوی لوتکەکەی ڕیاز بن کە ترەمپ جوڵێنەرەکەیەتی، ئەوا لەلاکەی دیکەوە پەیوەندیان بە شەری دژی داعشەوە ھەیە لە عیراق‌و سوریا‌و وابەستی شەرەکەن لەگەڵ تیرۆریستان بەتایبەتی لەموسڵ و رەقە.
وە ئەوەی کە ئەم دیدە پشتراست دەکاتەوە ناردنی چەک و ھاوکاری سەربازی ھێزەکوردیەکانی نزیک لەرەقە و خۆرئاوای کوردستانە لەلایەن حکومەتی ئەمریکاوە.
لەروانگەی بەرژەوەندیە سیاسی یە باڵاکانی ویلایەتە یەکگرتووەکانی ئەمریکاوە، تێوەگلانی راستەوخۆی تاران لە تەقینەوەکانی ناوچەکە مەوداکەی ھەر بەتەنھا لەشەری جەمسەرگیری تائیفی کۆتایی نایەت، بەڵکو دەبێتە فاکتێک بۆ ھەڵوەشانەوە یان پەرێزخستنی ئەو رێککەوتنە ئەتۆمیەی کە ئۆباما لەدوو ساڵی رابردوودا لەگەڵ وڵاتانی ٥+١ ئەنجامیدا و ئێستاش ترەمپ خەونیەتی تاران لەم گرێبەستە دەربھێنێ.
پایتەختی عیراقیش، کە ئێستا پەرلەمانەکەی لە پشووی دەستووریدایەو حکومەتیش بەھۆی ھەڵکەندنی دوا پێگەی داعش لە ھەندێک گەرەکی موسڵ و زنجیرە تەقینەوەکانی ناو بەغدا‌و کەربەلاو شارەکانی دیکەوە لەدۆخێکی بێئاگایی قوڵدایە لەھەمبەر ئەم نەخشەتازەیەی کەلەناوچەکەدا دەگوزەرێت، کەئەمە شوێنی تێڕامان‌و ھەڵوێستەلەسەرکردنەو بەلایەنی کەمەوە دەبوایە ئەنجومەنی نوێنەرانی عیراق دەستی لە پشوەکەی ھەڵبگرتایەو دانیشتنێکی نائاسایی لەسەر پێشھاتە ئیقلیمی‌و نێودەوڵەتیەکان‌و ھەروەھا ھەڵکشان‌و زیادبوونی کردەوە تیرۆریستیەکان ئەنجامبدایەو ستراتیژی نوێی ئەم قۆناغەی بۆ حکومەت‌و لایەنە پەیوەندیدارەکان دابڕشتایە.
