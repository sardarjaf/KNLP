نه‌ته‌وه‌ یه‌كگرتووه‌كان بۆ هاریكاری عیراق (یونامی) رۆژی 1ی تەمووزی 2015 بڵاوی كردۆته‌وه‌، له‌ ده‌رئه‌نجامی كرده‌وه‌ توندوتیژی و تیرۆریستییه‌كان و پێكدادانی چه‌كداری له‌ مانگی‌ رابردوودا هه‌زار ‌و 466 هاوڵاتی عیراقی كوژراون و هه‌زار ‌و 687 كه‌سی دیكه‌ش برینداربوون.
به‌پێی‌ ئاماره‌كه‌، ژماره‌ی كوژراوانی مه‌ده‌نی 665 كه‌سه‌، كه‌ (94 له‌وانه‌ پۆلیسن و 136 كوژراویش هی پارێزگای ئه‌نباره‌) و برینداره‌ مه‌ده‌نی یه‌كانیش ژماره‌یان هه‌زار ‌و 32 كه‌سه‌، كه‌ (104 له‌وانه‌ پۆلیسی مه‌ده‌نی و 163 برینداریش هی پارێزگای ئه‌نباره).
ئاماژه‌ به‌وه‌شكراوه‌، كه‌ له‌ مانگی حوزه‌یراندا، به‌غدا خوێناویترین پارێزگا بوو به‌ 974 قوربانی (324 كوژراو و 650 بریندار)، له‌ دوای ئه‌و پارێزگای دیاله‌ دێت به‌ ( 87 كوژراو و 157 بریندار) دواتر هه‌ریه‌ك له‌ پارێزگاكانی سه‌ڵاحه‌دین به‌ (75 كوژراو و 52 بریندار) و نه‌ینه‌وا به‌ (27 كوژراو) و پارێزگای كه‌ركوك به‌ (حه‌وت كوژراو و هه‌شت بریندار) دێن.
له‌ ئاماره‌كه‌دا ئه‌وه‌شخراوه‌ته‌ڕوو، كه‌ وێڕای كوژرانی 801 كه‌س و برینداربوونی 655 له‌ كارمه‌ندانی هێزه‌ ئه‌منییه‌كانی عیراق وه‌ك (پێشمه‌رگه‌ و هێزی سوات و ئه‌و میلیشیانه‌ی شانبه‌شانی سوپای عیراق ده‌جه‌نگن)، كه‌ ئه‌م ئاماره‌ش قوربانیانی ئۆپه‌راسیۆنه‌ سه‌ربازییه‌كانی پارێزگای ئه‌نبار ناگرێته‌وه‌.
