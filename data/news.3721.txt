دوای ئەوەی دەستەی سەربەخۆی مافەكانی مرۆڤی هەرێمی كوردستان ڕاپۆرتی خۆی لەبارەی رەوشی گرتوخانەكان و تەندروستی و ژنان و منداڵان و پەروەدە و ئاوارە و كرێكاران بڵاوكردەوە، سەرۆكی لیژنەی باڵای بەدواداچون و وەڵامدانەوەی راپۆرتە نێودەوڵەتیەكانی هەرێم وەڵامی ئەو راپۆرتە دەداتەوە.
دیندار زێباری سەرۆكی لیژنەی باڵای بەدواداچون و وەڵامدانەوەی راپۆرتە نێودەوڵەتیەكانی هەرێم لەكۆنگرەیەكی رۆژنامەوانیدا ڕایگەیاند، ئەم وەڵامەی ئەمرۆ وەڵامی سەرجەم لایەنەكانی حكومەتە بۆ راپۆرتەكە و لەبارەی رەوشی زیندانیان و گرتوخانەكان لەسەر ئاستی ناوخۆ و نێودەوڵەتی باڵەخانەی پێویست نەبوە بۆ گرتوخانەكان بەڵام ئێستا باڵەخانە دروست كرداوە لەشارەكانی هەرێم و ئەو قەرەبالغیەی هەبوە توانراوە كەمبكرێتەوە و لەروی ئەشكنەجەدانیش رێنمایی تایبەتمان هەیە و چەند لیژنەیە دامەزراوە لە 2014 و 2015 بۆ ئەوەی لێكۆڵینەوە لەكەیسەكان بكرێ كەباس لەبونی توندوتیژی دەكرێ و هەروەها وەزارەتی ناوخۆ هەوڵیداوە كە ئەو راگیراوانەی درێژخایەنن دەست بەسەركراون پێشكەشی دادگایان بكات و بۆ ئەوەی لەلایەن پۆلیس و ئاسایش نەمێننەوە.
سەبارەت بەرەوشی كرێكارانیش وتی، لەماوەی رابردوو 199 خاوەن كار بەهۆی ئەنجامدانی پێشێلكاری لەسەر مافی كرێكار بەتایبەت كرێكاری بیانی دراوە بەدادگا و بەدواداچون بۆ سەرپێچیەكانیان دەكرێ و لەئێستاشدا78 هەزار كرێكاری سودمەندی یاسای دەستەبەری كۆمەڵایەتی بون و 38 هەزار كرێكاری بیانیش لەهەرێم كاردەكەن و هەروەها لەرێگەی یاسای ماف و ئیمتیازاتی كەمئەندامانیش هەوڵدراوە كەمئەندامان سودمەند بن، جگە لەوەش بەگوێرەی ئامارەكانی بەرەنگاربونەوەی توندوتیژی كەم بۆتەوە و سكاڵا زیاتر بوە و 3 شەڵتەریش بۆ پاراستنی ژنان كراوەتەوە كە 293 ژن ژیان بەسەردەبەن، هاوكات بەهۆی پابەند نەبونی بەشێك لەدەزگا راگەیاندنەكان بەرێنماییە یاساییەكان وەزارەتی رۆشنبیری لەماوەی ساڵی 2014 تاوەكو ئێستا هۆشداری داوەتە نزیكەی 20 كەناڵی راگەیاندنی بینرا و بیستراو.
