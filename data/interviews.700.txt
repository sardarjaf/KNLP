كۆماری ئیسلامی ئێران چه‌ندینجار دووپاتیكردۆته‌وه‌ كه‌ دژی پارچه‌پارچه‌كردنی عێراقه‌‌و له‌چوارچێوه‌ی عێراقێكی یه‌كگرتوودا به‌رگری له‌هه‌موو مافه‌كانی كورد ده‌كات، ئه‌مه‌ وته‌ی به‌رپرسێكی باڵای كۆماری ئیسلامی ئێرانه‌ له‌میانی چاوپێكه‌وتنێكیدا له‌گه‌ڵ خه‌ندان.
كه‌مال خه‌رازی، سه‌رۆكی ئه‌نجومه‌نی ستراتیژی بۆ په‌یوه‌ندییه‌ ده‌ره‌كییه‌كان له‌نوسینگه‌ی عه‌لی خامنه‌یی ڕابه‌ری ئێران، له‌م چاوپێكه‌وتنه‌ تایبه‌ته‌دا بۆچوونی وڵاته‌كه‌ی له‌سه‌ر پرسی ریفراندۆم‌و ده‌وڵه‌تی كوردی له‌باشوری كوردستان ده‌خاته‌ڕوو.
كه‌مال خه‌رازی باس له‌كێشه‌كانی رۆژهه‌ڵاتی ناوه‌ڕاستیش ده‌كات‌و سه‌رله‌نوێ دیزاینكردنه‌وه‌ی ناوچه‌كه‌و گۆڕانكاریی له‌نه‌خشه‌ی ئێستای وڵاتان به‌"هێڵی سوور" ناوده‌بات.
ئه‌نجومه‌نی ستراتیژی بۆ په‌یوه‌ندییه‌ ده‌ره‌كییه‌كان له‌ نوسینگه‌ی ڕابه‌ری ئێران، ساڵی 2006 به‌ فه‌رمانی عه‌لی خامنه‌یی دامه‌زراوه‌و سه‌رۆك‌و ئه‌ندامانی ئه‌نجومه‌نه‌كه‌ له‌لایه‌ن خودی عه‌لی خامنه‌یی-یه‌وه‌ داده‌نرێن.
كاری سه‌ره‌كی ئه‌نجومه‌نه‌كه‌ بریتییه‌ له‌ "دارشتنی ستراتیژی سیاسیی‌و روانگه‌ سیاسییه‌كان، به‌مه‌به‌ستی به‌ئه‌نجام گه‌یاندنی سه‌ركه‌وتووانه‌ی سیاسه‌تی ده‌ره‌وه‌ی كۆماری ئیسلامیی ئێران".
كه‌مال خه‌رازی، سه‌رۆكی ئه‌و ئه‌نجومه‌نه‌ رۆژی 21ی ئه‌م مانگه‌ له‌به‌غدا له‌گه‌ڵ حه‌یده‌ر عه‌بادی سه‌رۆك وه‌زیرانی عێراق كۆبوه‌وه‌و رۆژی دواتر قسه‌ی بۆ خه‌ندان كردو له‌باره‌ی دۆخی ناوچه‌كه‌وه‌ وتی"ناوچه‌كه‌ له‌هه‌ستیارترین بارودۆخدایه‌و گۆڕانكاریی و پێشهاته‌ خێراكان پێویستیی زیاتریان به‌ كۆبوونه‌وه‌و دیداری وڵاتانی ناوچه‌كه‌یه‌، تا بتوانین هه‌موو پێكه‌وه‌ به‌ سه‌ركه‌وتوویی ئه‌م قۆناغه‌ تێپه‌ڕێنین".
خه‌رازی ئه‌وه‌شی خسته‌ڕوو له‌گه‌ڵ به‌رپرسانی عێراق له‌نه‌ته‌وه‌و لایه‌نه‌ جیاوازه‌كان كۆبوونه‌ته‌وه‌و ئه‌وه‌ی گرنگه‌ به‌لایانه‌وه‌ ئه‌وه‌یه‌ كه‌ هه‌وڵبده‌ن له‌م قه‌یرانه‌ سیاسییه‌ی ناوچه‌كه‌ی گرتۆته‌وه‌ رزگاریان ببێت، جه‌ختی له‌وه‌شكرده‌وه‌ تێپه‌ڕاندنی ئه‌و دۆخه‌ ته‌نها به‌ گفتوگۆ سه‌رده‌گرێت.
كه‌مال خه‌رازی كه‌ له‌سه‌رده‌می سه‌رۆكایه‌تی محه‌مه‌د خاته‌میدا(1997-2005) بۆماوه‌ی هه‌شت ساڵ وه‌زیری ده‌ره‌وه‌ی ئێران بووه‌، له‌باره‌ی سه‌رله‌نوێ داڕشتنه‌وه‌ی سنوره‌كان له‌رۆژهه‌ڵاتی ناوه‌ڕاست، وتی"دیزاینكردنه‌وه‌ی رۆژهه‌ڵاتی ناوه‌ڕاست یه‌كێكه‌ له‌ئامانجه‌ گه‌وره‌كانی زایۆنیی‌و به‌داخه‌وه‌ش ژماره‌یه‌ك له‌به‌رپرسه‌ سیاسییه‌كان له‌وڵاته‌ جیاوازه‌كان، به‌هۆی بێئاگایی یان هۆشیاریی پیلانگێڕانه‌وه‌ به‌دوای ئه‌و پڕۆژه‌یه‌وه‌ن، به‌ڵام كۆماری ئیسلامیی ئێران چه‌ندینجار جه‌ختیله‌وه‌كردووه‌ته‌وه‌ كه‌ ده‌ستكاریكردنی سنوری ناوچه‌كه‌ هێڵی سووره‌و هیچ كه‌س مافی ئه‌وه‌ی نیه‌ ده‌ست بۆ پارچه‌پارچه‌كردنی وڵاتانی ناوچه‌كه‌ ببات".
قسه‌ی ئه‌و به‌رپرسه‌ باڵایه‌ی ئێران له‌سه‌ر دۆخی رۆژهه‌ڵاتی ناوه‌ڕاست له‌كاتێكدایه‌ وڵاته‌كه‌ی رۆڵی به‌رچاوی له‌سیاسه‌تی ناوچه‌كه‌ هه‌یه‌و له‌هه‌ریه‌كه‌ له‌ وڵاتانی سوریا، یه‌مه‌ن، لوبنان‌و عێراق شه‌ڕی به‌رژه‌وه‌ندییه‌كانی ده‌كات‌و هاوكاریی هێزه‌ هاوپه‌یمانه‌كانی ده‌كات.
هاوكات ئه‌مساڵ 100 ساڵ تێده‌په‌ڕێت به‌سه‌ر رێككه‌وتننامه‌ی سایكس-بیكۆ كه‌ به‌هۆیه‌وه‌ سنوری وڵاتان له‌رۆژهه‌ڵاتی ناوه‌ڕاست دیاریكران‌و ئێستاش لای زۆرێك له‌سیاسییه‌كانی ناوچه‌كه‌ له‌ناویاندا به‌رپرسانی هه‌رێمی كوردستان پرسی سه‌رله‌نوێ داڕشتنه‌وه‌ی سنوره‌كان باسێكی گه‌رمه‌.
به‌رپرسانی كورد به‌رده‌وام باس له‌ پرسی ریفراندۆم بۆ سه‌ربه‌خۆیی ده‌كه‌ن‌و ئاماژه‌به‌وه‌شده‌ده‌ن رۆژهه‌ڵاتی ناوه‌ڕاست به‌ره‌و گۆڕانكاریی ده‌ڕوات‌و یه‌كێك له‌و گۆڕانكارییانه‌ش دروستبوونی ده‌وڵه‌تی كوردییه‌ له‌باشوری كوردستان.
له‌دواین لێدوانیشدا له‌وباره‌یه‌وه‌، له‌میانی چاوپێكه‌وتنێكی له‌گه‌ڵ سایتی ئه‌لمۆنیتۆر كه‌ ئه‌مڕۆ بڵاوكراوه‌ته‌وه‌، مه‌سعود بارزانی ره‌تیده‌كاته‌وه‌ له‌پرسی ریفراندۆمدا جددی نه‌بێت‌و ده‌ڵێت"گه‌لی كورد چه‌رمه‌سه‌ری زۆری بینیوه‌و كاتی ئه‌وه‌ هاتووه‌ ریفراندۆم بكرێت، بۆ پرسی سه‌ربه‌خۆیی‌و هه‌وڵ ده‌ده‌ین ئه‌و ریفراندۆمه‌ پێش ده‌نگدانی سه‌رۆكایه‌تی ئه‌مریكا له‌ مانگی 11ی ئه‌مساڵ ئه‌نجام بده‌ین".
كه‌مال خه‌رازی دژایه‌تی وڵاته‌كه‌ی بۆ جیابوونه‌وه‌ی هه‌رێم له‌عێراق‌و ریفراندۆم بۆ سه‌ربه‌خۆیی دووپاتكرده‌وه‌و، وتی"لایه‌نه‌ كوردییه‌كان باش ده‌زانن كه‌ چ له‌سه‌رده‌می سه‌دام و چ دوای سه‌دامیش، كۆماری ئیسلامیی ئێران هه‌میشه‌ پارێزه‌رێكی بنه‌ڕه‌تیی كورده‌كان بووه‌، به‌ دڵنیایشه‌وه‌ ئێمه‌ به‌رگری له‌هه‌موو مافه‌كانی كورد ده‌كه‌ین له‌چوارچێوه‌ی عێراقی یه‌كگرتوودا".
سه‌رۆكی ئه‌نجومه‌نی ستراتیژی بۆ په‌یوه‌ندییه‌ ده‌ره‌كییه‌كان له‌ نوسینگه‌ی رابه‌ری ئێران، وتیشی"ئێمه‌ دژی پارچه‌پارچه‌كردنی عێراقین، ئه‌وه‌شمان چه‌ندینجار به‌ ره‌سمی‌و ناڕه‌سمی دووپاتكردۆته‌وه‌".
كۆماری ئیسلامی ئێران له‌شه‌ڕی روبه‌روبوونه‌وه‌ی تیرۆریستانی داعش هاوكارییه‌كی باشی هه‌رێمی كوردستانی كردووه‌و ته‌نانه‌ت پێش ئه‌مه‌ریكاو وڵاتانی دیكه‌ی خۆرئاوا هاته‌سه‌رخه‌ت بۆ هاوكاریكردنی هێزه‌كانی پێشمه‌رگه‌ به‌ چه‌ك‌و پێداویستی سه‌ربازیی، ئه‌وه‌ش سوپاسگوزاریی به‌رپرسانی باڵای هه‌رێمی به‌دواوه‌بووه‌ له‌ناویاندا مه‌سعود بارزانی.
