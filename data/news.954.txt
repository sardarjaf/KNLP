 تائێستا موچەی مانگی شوباتی کەمئەندامان دابەشنەکراوە، بەڕێوەبەری راگەیاندنی وەزارەتی کاروکاروباری کۆمەڵایەتیش رایدەگەیەنێت"داوامان لەئەنجومەنی وەزیران کردووە، پێش جەژنی رەمەزان موچەی مانگی شوباتی کەمئەندامان دابەشبکرێت، بەڵام تائێستا رەزامەندی نەدراوە".
ھەرچەندە بەبڕیاری ئەنجومەنی وەزیران دەبوایە، ئەو نۆ ملیار دینارەی بۆ موچەی مانگی کانوونی دووەمی ٢٠١٦ی کەمئەندامان دابینکرابوو، بەسەر ئەو کەمئەندامانەدا دابەشبکرایە کە رێژەی کەمئەندامییەکەیان لە ٦٥% بەرەوسەرەوە بوو، بەڵام دواتر بەھۆی ناڕەزایەتی رێکخراوەکانی کەمئەندامان و خاوەن پێداویستی تایبەت، پارەکە بەسەر ھەموویاندا دابەشکرا.
ھەمزە خۆشناو بەڕێوەبەری راگەیاندی وەزارەتی کار و باروباری کۆمەڵایەتی ھەرێم لەلێدوانێکدا بەSNNی راگەیاند: بەگوێرەی بڕیاری ئەنجومەنی وەزیران، موچەی کەمئەندامان بەڕێژەی ٥٠% کەمکراوەتەوە، تا ئەوکاتەی کە لەڕێگەی لیژنەیەکەوە دووبارە پشکنین بۆ کەمئەندامان دەکرێتەوە.
روونیشیکردەوە، "ئەگەر حکومەت تەنھا بڕی حەوت ملیار دینار بۆ کەمئەندامان تەرخان بکات، ئەوکاتە ئەو کەمئەندامانەی فەرمانبەرنین، ٧٥ ھەزارو ئەوانەشی فەرمانبەرن ٥٠ھەزار دیناریان پێدەدرێت".
دەشڵێت:"ئەگەر بڕی پارەکە بۆ نۆ ملیار زیاد بکرێت، وەک بۆ مانگی کانوونی دووەمی رابردوو دابینکرا، ئەوکاتە کەمئەندامانی فەرمانبەر ٥٩ھەزارو ٥٠٠دینار، ئەوانەی فەرمانبەریش نین  ٨٩ ھەزارو ٥٠٠ دینار وەردەگرن".
سەبارەت بەدابینکردنی موچەی مانگی شوباتی کەمئەندامانیش، ھەمزە خۆشناو وتی:"وەزیری کاروکاروباری کۆمەڵایەتی داوای لەئەنجومەنی وەزیران کردووە پێش جەژن موچەی مانگی شوباتی کەمئەندامان دابین بکرێت".
راشیگەیاند:"تائێستا رەزامەندی نەدراوە، بۆیە نازانین ئایا تەنھا حەوت ملیارەکە دەبێت یان زیاد کراوە بۆ نۆ ملیار دینار".
