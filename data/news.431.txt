محه‌مه‌د فازڵ، به‌ڕێوه‌به‌ری راگه‌یاندنی ئاسایشی راپه‌رین به‌خه‌ندان-ی وت "له‌دوای ئه‌و به‌داوداچوونانه‌ی كه‌كردومانه‌و به‌فه‌رمانی دادگا تائێستا 13 كه‌سمان ده‌ستگیركردووه‌، كه‌ چوار له‌و كه‌سانه‌ شه‌وی رابردوو بووه‌".
وتیشی "له‌نێو ئه‌و كه‌سانه‌ی‌ ده‌ستگیركراون مامۆستاو غه‌یره‌ مامۆستاشی تێدایه‌، له‌گه‌ڵ به‌ڕێوه‌به‌ری قوتابخانه‌و به‌ڕێوه‌به‌ری هۆڵی تاقیكردنه‌وه‌و كه‌سی ئاسایی".
چه‌ند رۆژێكه‌ ده‌نگۆی دزه‌پێكردنی پرسیاره‌كانی تاقیكردنه‌وه‌ی 12ی ئاماده‌یی بڵاوبۆته‌وه‌و وه‌زاره‌تی په‌روه‌رده‌ش دوێنێ له‌ڕونكردنه‌وه‌یه‌كدا جه‌ختیكرده‌وه‌ له‌ده‌ستگیركردنی ده‌یان كه‌س به‌و تۆمه‌ته‌.
سه‌رچاوه‌یه‌ك له‌به‌ڕێوه‌به‌رایه‌تی په‌روه‌رده‌ی رانیه‌ به‌خه‌ندانی وت "ئه‌و بانده‌ی ده‌ستگیركراون كه‌سی تریشی تێدایه‌ كه‌هێشتا ده‌ستگیرنه‌كراون، تیایدا سێ مامۆستاو كارمه‌ندی ناو به‌ڕێوه‌به‌رایه‌تی په‌وره‌رده‌و خه‌ڵكی ده‌ره‌وه‌ش هه‌ن".
هاوكات سه‌رچاوه‌یه‌ك له‌ناو دادگای رانیه‌، كه‌ به‌هۆی یه‌كلاینه‌بوونه‌وه‌ی‌ دۆسییه‌كه‌ ئاماده‌نه‌بوو ناوی خۆی بڵاوبكاته‌وه‌، جه‌ختیكرده‌وه‌ له‌وه‌ی‌ "ئه‌و بانده‌ وه‌كو ته‌زبیع وایه‌و رۆژانه‌ كه‌سی تر ئاشكراده‌بێت، بڕیاری ده‌ستگیركردن بۆ حه‌وت كه‌سی تریش ده‌رچووه‌".
له‌ڕونكردنه‌وه‌كه‌یدا وه‌زاره‌تی‌ په‌روه‌رده‌ی‌ حكومه‌تی هه‌رێم دوێنێ‌ چوارشه‌ممه‌ی رایگه‌یاند "به‌هۆی‌ مامه‌ڵه‌كردن به‌پرسیاره‌كانی‌ پۆلی‌ 12ی‌ ئاماده‌ییه‌وه‌ دوو به‌ڕێوه‌به‌ری هۆڵ‌و یاریده‌ده‌ره‌كانیان له‌سنووری گه‌رمیان - كفری‌‌و به‌ڕێوه‌به‌رێك‌و یاریده‌ده‌ره‌كه‌ی‌و  (٩) كه‌سی تر له‌سنووری ڕانیه‌و به‌ڕێوه‌به‌رێكی هۆڵ‌و دوو چاودێر له‌سه‌نته‌ری شاری هه‌ولێر ده‌ستگیرگراون".
هه‌روه‌ها وه‌زاره‌ت له‌ڕاگه‌یه‌نراوێكدا ده‌ستگیركردنی (١٥) كه‌سی تر راگه‌یاند له‌وانه‌ی "پڕوپاگه‌نده‌یان كردووه‌ بۆ ده‌ستكه‌وتن‌و فرۆشتنی پرسیاری تاقیكردنه‌وه‌كان‌و بازرگانیكردن به‌و ناوه‌وه‌ له‌سنووری پارێزگای سلێمانی‌و هه‌ولێر".
ئه‌وه‌ش له‌كاتێكدایه‌ ئه‌مڕۆ پێنجشه‌ممه‌ سه‌رچاوه‌یه‌ك كه‌ به‌رپرسیارێتی هه‌یه‌‌ له‌به‌ڕێوه‌به‌رایه‌تی گشتی په‌روه‌رده‌ی‌ سلێمانی‌و نه‌یویست ناوی‌ ئاشكرابكرێت به‌خه‌ندانی‌ وت "باندێكی 7 كه‌سی تر ئه‌مڕۆ له‌لایه‌ن پۆلیسه‌وه‌ ده‌ستگیركراون، به‌تۆمه‌تی مامه‌ڵه‌كردن به‌پرسیاری‌ تاقیكردنه‌وه‌كانی‌ پۆلی‌ 12"، به‌بێ ئه‌وه‌ی‌ هیچ زانیارییه‌كی تر له‌سه‌ریان ئاشكرابكات.
خه‌ندان زیاتر له‌جارێك په‌یوه‌ندی به‌نه‌قیب سه‌ركه‌وت ئه‌حمه‌د، وته‌بێژی پۆلیسی سلێمانی-ه‌وه‌ كرد، به‌ڵام وه‌ڵامی هیچ كام له‌په‌یوه‌ندییه‌كانی نه‌دایه‌وه‌.
هاوكات سه‌رچاوه‌یه‌ك له‌وه‌زاره‌تی په‌روه‌رده‌ی‌ حكومه‌تی هه‌رێم، زانیارییه‌كانی ئه‌و ئه‌و سه‌رچاوه‌یه‌ی‌ په‌روه‌رده‌ی‌ سلێمانی بۆ خه‌ندان پشتڕاستكرده‌وه‌و وتیشی "هه‌ر ئه‌مڕۆ پێنجشه‌ممه‌ چه‌ند كه‌سێك له‌هه‌ولێریش ده‌ستگیركراون".
