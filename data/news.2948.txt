ڕێبوار تاڵەبانی سەرۆكی ئەنجومەنی پارێزگای كەركوك بە وەكالەت لە دیدارێكدا لە گەڵ (ڕێگای كوردستان) باس لە سەر كێشە دارایی وئەمنیەكانی كەركوك وهاتنی چەكدارانی حەشدی شەعبی بۆ ناوچەكە دەكات، ئەو پێی وایە وەك چۆن پێشمەرگە مافی خۆیەتی لە كەركوك بمێنێتەوە ئاوەهاش سوپای عێراق مافی خۆیەتی لە كەركوك بمێنێتەوە.
_ كەركوك لە ئێستادا گرفتی نەبوونی بودجەی هەیە كە ئەمەش كێشەی بۆ دروستكردووە.
بەرای ئێووە هۆكاری ئەو كێشەیە چییە؟
*ئەوەی لە ئێستادا لە كەركوك دەگوزەرێت كە خۆی دەبینێتەوە لە قەیرانی دارایی ونەبونی پارە وبودجە بۆ جێبەجێكردنی ئەو ئەركانەی كە لە سەرێتی لە شارەكانی دیكەی عێراقیشدا هەیە، لە هەرێمی كوردستانیش هەیە،،، هەمووی پەیوەندی بەم بارودۆخە داراییەی ئێستادا هەیە كە ڕووی لە هەموومان كردووە.
هەرچەندە كركوك خاوەن نەوتی تایبەتی خۆیەتی بەڵام ئەو كێشەیە یاخەی كەركوكیشی گردۆتەوە .
_ بەڵام دەگوترێت خراپی وەزعی دارایی كەركوك پەیوەندی بەوەوە هەیە كە نەوتەكەی دەبرێت وهیچی بۆ دابین ناكرێت .
ئەمە تا چەند راستە.؟
*كەركوك لە ئێستادا لە چەند پارێزگایەكی دیكە لە رووی وەزعی داراییەوە باشترە ئەو پڕوپاگەندیەش دوورە لە راستییەوە،كەركوكیش وەكو پارێزگاكانی دیكەی عێراق بە پێی یاسا مافی خۆی وەردەگرێت،راستە كەركوك خاوەن نەوتە بەڵام نەوتەكەی بۆ دابینكردنی بودجەی ساڵانەی وڵاتە وەكو ئەو پارێزگایانەی دیكەی كە نەوت بەرهەم دەهێنن.
_ بۆچی تاكو ئێستا پۆستی سەرۆكی ئەنجومەنی پارێزگای كەركوك یەكلا نەبووە كێی كەمتەرخەمە بەرامبەر بە یەكلا نەكردنەوەی؟.
*هۆكاری ئەوە بۆ لایەنی توركمانی دەگەڕێتەوە كە ئەو پۆستە هی ئەوانەو دەبێت ئەوان بڕیاری لە سەر بدەن وكاندیدی بۆ دەست نیشان بكەن بەڵام تاكو ئێستا توركمانەكان كاندیدیان ئامادە نەكردووە، بۆ یەكلاییكردنەوە یاخود دەست نیشان كردنی كەسێك بۆ ئەو پۆستە ناكۆكن لە ناو خۆیاندا وتاكو ئێستا وەك خۆی ماوەتەوە ویەكلایی نەكراوەتەوە.
حەشدی شەعبی بە پێی ڕێكەوتن لە گەڵ ئیدارەی پارێزگاكە هاتونەتە ناوچەكەو تەنها مەبەستیشیان ڕزگاكردنی گوندی بەشیرە لە دەست چەكدارانی داعش ودوای كۆتایهێنان بە ئەركە سەربازییەكەیان وڕزگاركرنەوەی بەشیر دەگەڕێنەوە بۆ ئەو شوێنەی كە لێەوە هاتوون ولە كەركوك نامێننەو
_ حكومەتی ناوەند بڕیاری گەڕانەوەی سوپای عێراقی بۆ كەركوكداوە،، ئێوە وەكو ئەنجومەنی پارێزگای كەركوك هەڵوێستان لەو بارەیەوە چییە.؟
*گەڕانەوەی سوپای عێراق بۆ كەركوك شتێكی ئاساییە و وەك چۆن پێشمەرگە بۆی هەیە لە رزگاركردنی ناوچە داگیركراوەكانی ژێر دەستی داعش بەشداربێت ئەوانیش مافی خۆیانە بگەڕێنەوە بۆ كەركوك لە شەڕی داعش بەشداری بكەن.
- بۆ ئەو فەرمانبەرانەی كە لە سەر پترۆدۆلار دامەزراون وبە هۆی ڕاگرتنی موچەكانیان لە ئێستا چیتان كردووە.؟
* بە هۆی ئەوەی لە ئێستادا پترۆدۆلار نەماوە ئەوانەی كە لە سەر پترۆدۆلار دامەزراون لە ئێستادا چونەتە ماڵەوە وهەركاتێك پترۆدۆلار كرایەوە ئەوانیش دەگەڕێنەوە سەر كارەكانیان وموچەكانیان بۆ خەرج دەكرێت.
دواكەوتنی ماددەی 140 دەگەڕێتەوە بۆ نەبوونی پارە وعێراقیش لە ئێستادا لە قەیرانی داراییدایە بۆیە لە ئێستادا سەرجەم كارەكانی ڕاگیراوە، چونكە بڕگەیەكی تێدایە ئەو یش قەرەبوكردنەوەی ئەو كەسانەیە كە لە چوارچێوەی ئەو ماددەیە كە لە سەردەمی ڕژێمی بەعسدا تووشی زەرەر وزیان هاتوون.
_ ئیدارەی خورماتوو داوای لە ئێووە كردووە بۆ گەڕانەوەی شارۆچكەكەیان بۆ سەر پارێزگای كەركوك،، ئەو داواكارییەتان بە كۆی گەیاند.؟
*ئێمە وەكو ئەنجومەنی پارێزگای كەركوك ئەو داواكارییەمان قەبوڵكرد بەڵام دواین بڕیار بۆ یەكلاییكردنەوەی ئەو پرسە لە لای پەرلەمانی عێراقە كە تاكو ئێستاكە ئەوان هیچ بڕیارێكیان لەو بارەیەوە نەداوە .
_ سەبارەت بە فرۆشتی نەوتی كەركوك، ئێوە لەو ڕووە داوای مافتان لە كێی دەكەن،، حكومەتی هەرێمی كوردستان یاخود حكومەتی عێراق وبۆچی..؟
*ئێمە وەكو ئیدارەو ئەنجومەنی پارێزگای كەركوك چەند چارێك بە نووسراوی فەرمی داوامان لە حكومەتی هەرێمی كوردستان كردووە بۆ ئەو نەوتەی كە لە ڕێگەی ئەوانەوە هەناردە دەكرێت زانیاری وداتامان لانی كەم لە سەری بدەنێ‌ ودواتریش مافی خۆمان چییە بماندەنێ‌، ئێمە وەكو كەركوك تاكو مانگی شەشی 2015 مافمان لە سەر حكومەتی ناوەندەوەیە بەڵام لەو مانگە بەدواوە تاكو ئێستا مافمان لە سەر حكومەتی هەرێمی كوردستانەوەیە چونكە دوای ئەو كێشەیەی كە لە نێوان هەرێم وبەغدا لە سەر نەوت دروستبوون بەشمان چووتە سەر هەرێم ودەبێت ئەوان مافەكەمان بدەنەوە .
ئێمە وەكو مافی خۆمان بۆمان هەیە هەر كەسێك نەوتەكەمان بفرۆشێت داوای مافی خۆمانی لێبكەین چی حكومەتی هەرێم بێت یاخود ناوەند وهەر ڕێككەوتنێكیش بكرێت لە سەر نەوتی كەركوك ئێمە بە گەرمەوە پێشوازی لێدەكەین.
