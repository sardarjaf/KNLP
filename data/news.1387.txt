ئه‌مینداری‌ گشتی‌ كۆمكاری‌ وڵاتانی‌ عه‌ره‌بی‌ نامه‌یه‌كی‌ تایبه‌ت و به‌په‌له‌ ئاراسته‌ی‌ مه‌سعود بارزانی‌ ده‌كات و ئاگاداریده‌كاته‌وه‌، "ئه‌وكاته‌ی‌ دیاریتكردوه‌ بۆ ڕیفراندۆم زۆر مه‌ترسیداره‌"، له‌نامه‌كه‌یدا نوسیویه‌تی‌:"داواده‌كه‌ن به‌و بڕیاره‌دا بچیته‌وه‌"، هاوكات داواكاریه‌كی‌ به‌په‌له‌ش ئاراسته‌ی‌ سه‌رجه‌م وڵاتانی‌ عه‌ره‌بی‌ ده‌كات كه‌ هاوكاریی عیراق بكه‌ن.
ئه‌حمه‌د ئه‌بو غیت ئه‌مینداری‌ گشتی‌ كۆمكاری‌ وڵاتانی‌ عه‌ره‌بی‌ له‌نامه‌یه‌كی‌ تایبه‌ت و به‌له‌دا كه‌ ئاراسته‌ی‌ مه‌سعود بارزانی‌ كردوه‌، داوای‌ لێكردوه‌ به‌بڕیاری‌ ئه‌نجامدانی‌ ڕیفراندۆمدا بچێته‌وه‌ كه‌ بڕیاره‌ له‌ڕۆژی‌ 25ی‌ ئه‌یلولی‌ ئه‌مساڵ به‌ڕێوه‌بچێت.
ڕۆژنامه‌ی‌ شه‌رقولئه‌وسه‌ت ده‌قی‌ نامه‌كه‌ی‌ بڵاوكردۆته‌وه‌و ئه‌بو غیت نوسیویه‌تی‌ ((ئه‌وكاته‌ی‌ ڕاتگه‌یاندوه‌ بۆ ڕیفراندۆم، ناڕه‌زایی نه‌ته‌وه‌كانی‌ دیكه‌ به‌دوای‌ خۆیدا دێنێت، ئه‌مه‌ش هۆكارده‌بێت بۆ كردنه‌وه‌ی‌ ده‌رگای‌ دروستبونی‌ كێشه‌و ئاڵۆزیی له‌ناوچه‌كه‌دا، هه‌روه‌ها ده‌شبێته‌ هۆكاری‌ زیاتر ئاڵۆزبونی‌ كێشه‌ی‌ كوردی‌ و جگه‌ له‌كوردیش كه‌س پشتیوانی‌ ناكات)).
ئه‌بو غیت به‌بارزانی‌ ڕاگه‌یاندوه‌، "ئه‌وكاته‌ی‌ ڕاتگه‌یاندوه‌ گونجاو نییه‌و زۆریش مه‌ترسیداره‌، لێره‌شه‌وه‌ داوا له‌حكومه‌تی‌ عیراق ده‌كه‌م هه‌ڵوێستی‌ خۆی‌ ڕون بكاته‌وه‌ له‌گه‌ڵ گه‌لی‌ كوردو سه‌رجه‌م كێشه‌كان به‌دیالۆگ چاره‌سه‌ربكات بۆ ئه‌وه‌ی‌ نه‌گاته‌ ئه‌و ئاسته‌ی‌ كورد داوای‌ جیابونه‌وه‌ بكات".
نامه‌كه‌ مه‌ترسیه‌كی‌ گه‌وره‌شی‌ بۆ داهاتوی‌ عیراق ئاشكراكردوه‌و بارزانیشی‌ ئاگاداركردۆته‌وه‌ كه‌ به‌رژه‌وه‌ندییه‌كانی‌ گه‌لی‌ كورد له‌چوارچێوه‌ی‌ عیراقێكی‌ فیدراڵی‌ دیموكراتیدا دێته‌دی‌ نه‌ك جیابونه‌وه‌، "پێویسته‌ بچنه‌ به‌غداو هه‌وڵی‌ چاره‌سه‌ری‌ كێشه‌كانتان بده‌ن".
هه‌روه‌ها له‌نامه‌كه‌دا ئه‌مینداری‌ گشتی‌ كۆمكاری‌ عه‌ره‌بی‌ داواكاریه‌كی‌ به‌په‌له‌ی‌ ئاراسته‌ی‌ وڵاتانی‌ عه‌ره‌بیش كردوه‌و ڕایگه‌یاندوه‌، "پێویسته‌ سه‌رجه‌م وڵاتانی‌ عه‌ره‌بی‌ هاوكاریی عیراق بكه‌ن بۆ ئه‌وه‌ی‌ چاره‌سه‌ری‌ كێشه‌ ناوخۆییه‌كانی‌ به‌شێوه‌یه‌كی‌ یه‌كسان و دادپه‌روه‌ری‌ بكات".
