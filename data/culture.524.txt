دوای‌ ئه‌وه‌ی‌ یه‌كه‌م ئه‌زموونی‌ خۆی‌ له‌ بواری‌ نووسینی‌ رۆماندا چاپ و بڵاوكرده‌وه‌، ژنه‌ نووسه‌ری‌ باشووری‌ كوردستان ڤینۆس فایه‌ق ده‌ڵێت كه‌ ده‌یه‌وێ له‌ڕێگه‌ی رۆمانه‌كه‌یه‌وه‌ بڵێت چه‌ند ئاده‌میزاد په‌یوه‌ندی له‌گه‌ڵ سروشتدا توندوتۆڵ بێت ئه‌وه‌نده‌ جوان و به‌هێز ده‌نوێنێت  به‌تایبه‌ت ژن.
ڤینۆس فایه‌ق له‌ لێدوانێكی‌ تایبه‌تدا بۆ خه‌ندان وتی: "هیچ كات خۆم به‌ نووسه‌ر نه‌زانیوه‌ هه‌تا خۆم به‌ رۆماننووس بزانم، به‌ڵكو ته‌نها خۆم به‌ شاعیر زانیوه‌ و وه‌كو پیشه‌ش كاری رۆژنامه‌وانیم كردووه‌، جگه‌ له‌و دوو بواره‌ من ته‌نها ده‌نووسم و لێده‌گه‌ڕێم ئه‌وانیتر ناوی لێ بنێن".
له‌باره‌ی‌ ئه‌و شێوازه‌ی‌ كه‌ له‌ نووسینی‌ رۆمانه‌كه‌دا به‌كاریهێناوه‌، ڤینۆس فایه‌ق ئاماژه‌ بۆ ئه‌وه‌ ده‌كات كه‌ باوه‌ڕ ده‌كه‌م ته‌كنیكێكی تایبه‌ت به‌ خۆمم به‌كارهێنابێت، ئه‌گه‌ر خوێنه‌ر به‌وردی بیخوێنێته‌وه‌ چه‌ند مه‌سج و ئاماژه‌یه‌كی تێدایه‌، نامه‌وێ هیچیان له‌ باره‌وه‌ بڵێم، به‌ڵكو بۆ خوێنه‌ری به‌جێده‌هێڵم".
نووسه‌ری‌ رۆمانی‌ تاقه‌نترین كچی‌ خودا ئاماژه‌ بۆ ئه‌وه‌ش ده‌كات ته‌نها شت كه‌ ئاماژه‌ی پێده‌ده‌م ئه‌وه‌یه‌ ده‌مه‌وێ له‌ڕێگه‌ی ئه‌م رۆمانه‌وه‌ بڵێم كه‌ چه‌ند ئاده‌میزاد په‌یوه‌ندی له‌گه‌ڵ سروشتدا توندوتۆڵ بێت ئه‌وه‌نده‌ جوان و به‌هێز ده‌نوێنێت به‌تایبه‌تیش ژن، ده‌مه‌وێت باسی ئه‌وه‌ بكه‌م كه‌ گرنگترین سه‌رچاوه‌ بۆ دونیابینی و تێگه‌یشتن له‌ ژیان سروشته‌.
ڤینۆس فایه‌ق قسه‌ له‌سه‌ر شوناسی‌ ره‌گه‌ز له‌ نووسینه‌كانیدا به‌تایبه‌ت كه‌ ئایا وه‌كو نووسه‌رێكی‌ ژن یان پیاو ئه‌و رۆمانه‌ی‌ نووسیوه‌ ده‌كات و ده‌ڵێت "هه‌میشه‌ له‌ نووسین و به‌رهه‌مه‌كانی خۆم ته‌نها وه‌كو ئه‌زموونێكی خۆ به‌تاڵكردنه‌وه‌ و تاقیكردنه‌وه‌ی ئه‌زموونی (خۆبوون) ده‌بینم، كه‌ تۆ تا چه‌ند ده‌توانیت خۆت بیت، به‌ده‌ر له‌وه‌ی تۆ ژنی یان پیاو، ئێمه‌ ده‌توانین ژن و پیاو بین، به‌ڵام ئه‌گه‌ر له‌ سروشته‌وه‌ نزیك نه‌بین ناتوانین خۆمان بین".
تاقانه‌ترین كچی‌ خودا، یه‌كه‌مین رۆمانی‌ خانمه‌ شاعیر و نووسه‌ر ڤینۆس فایه‌قه‌ كه‌ له‌سه‌ر ئه‌ركی خۆی‌ و به‌سه‌رپه‌رشتی‌ ده‌زگای‌ رۆشنبیری‌ جه‌مال عیرفان چاپ و بڵاوكراوه‌ته‌وه‌.
•    وه‌رگێڕانی نامیلكه‌یه‌ك بۆ زمانی كوردی به‌ناوی (ئارتیكڵی 19ی هه‌ڵمه‌تی جیهانی بۆ ئازادی راده‌ربڕین- ئازادی ده‌ستكه‌وتنی زانیارییه‌كان و رۆژنامه‌گه‌ری به‌دواداچوون)، له‌ ده‌زگای چاودێر 2009 چاپكراوه‌.
•    دیوانێكی هاوپه‌ش به‌ زمانی هۆڵه‌ندی له‌گه‌ڵ چه‌ند شاعیرێكی تری عیراقی به‌ناوی Dwaallicht (پرشنگ) ساڵی 2006 چاپكراوه‌.
•    دیوانێكی تری هاوبه‌ش له‌گه‌ڵ چه‌ند شاعیرێكی عیراقی به‌ هه‌ردوو زمانی هۆڵه‌ندی و عه‌ره‌بی به‌ناوی (علامات) 2003 چاپكراوه‌.
•    دیوانێكی هاوبه‌ش له‌گه‌ڵ جه‌ند شاعیرێكی عیراقی به‌ هه‌ردوو زمانی هۆڵه‌ندی و عه‌ره‌بی به‌ناوی (چه‌ند شاعیرێكی عییراقی له‌ هۆڵه‌ندا) 2002 چاپكراوه‌.
