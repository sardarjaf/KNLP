وەزیری دەرەوەی ئەمریكا لەشاری جنێڤ، بۆ رۆژنامەنووسان قسەی كردوو وێڕای تۆمەتباركردنی رژێمی سوریا و ئۆپۆزسیۆن بەیەكەوە بە هەڵایسانی شەڕ لەرووداوەكانی حەلەب، گوتی، داوا لەحكومەتەكانی مۆسكۆ و تاران دەكەین فشار بخەنە سەر بەرپرسانی حكومەتی دیمەشق بۆ ڕاگرتنی هێرشەكانی بۆ سەر شاری حەلەب.
وەزیری دەرەوەی ئەمریكا ئاشكراشیكرد كە لەگەڵ روسیا رێككەوتوون بۆ دانانی تیمێكی نوێ بۆ چاودێریكردنی گرفتەكانی ئاگربەست لەسوریا.
لای خۆیەوە ستیڤان دیمستۆرا نێردەی رێكخراوی نەتەوەیەكگرتووەكان و كۆمكاری عەرەبی بۆ سوریا ئاشكرایكردووە كە لە رۆژی رابردوودا زیاتر لە دووسەدو پەنجا كەس لەشاری حەلەب كوژراون كە زۆرینەیان خەڵكی سڤیلن.
شەڕ و پێكدادانەكانی نێوان ئۆپۆزسیۆن و حكومەتی سوریا بووەتە گرێكوێرەیەكی نێودەوڵەتی و تا ئێستاش روون نییە كە ئامانجی پشت ئەو شەڕە چییە، بەڵام چاودێران گومانیان بۆ ئەوە دەچێت كە باڵانسی هێز لەسوریا تێكچووە و وڵاتانی لایەنگری ئۆپۆزسیۆنی چەكداری سوریا دەخوازن حەلەب بكەوێتە ژێر دەستی ئۆپۆزسیۆن و پاشان كار بۆ پێكهێنانی حكومەتی كاتی بكرێت.
