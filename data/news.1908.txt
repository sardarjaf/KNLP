جارێكی دیكه‌، به‌هۆی هه‌ڵبژاردنی ئه‌نجومه‌نی پارێزگای كه‌ركوك گرژی كه‌وته‌وه‌ نێوان ئێمه‌ی نوێنه‌رانی كوردوپه‌رله‌مانتارانی عه‌ره‌ب‌و توركمان به‌جۆرێك كه‌له‌ سه‌روبه‌ندی چۆڵكردنی هۆڵی په‌رله‌مان له‌لایه‌ن ئێمه‌وه‌ ، سه‌رۆكی په‌رله‌مان له‌بریاری ده‌سپێكردن به‌ده‌نگدان به‌پرۆژه‌ یاسای هه‌ڵبژاردنی ئه‌نجومه‌نی پارێزگاكان پاشگه‌زبویه‌وه‌ و مه‌سه‌له‌كه‌ی هه‌ڵگرت بۆ كاتێكی تر به‌شێوه‌یه‌ك كه‌ ته‌وافوقی سیاسی نێوان پێكهاته‌كانی شاره‌كه‌ی له‌گه‌ڵدابێت و سه‌قفێكی زه‌مه‌نی بۆ چاره‌سه‌ركردنی كێشه‌كه‌ دیاریكرد.
دروستكردنی ئاسته‌نگ و گرێوگۆڵه‌ بۆ كه‌ركوك له‌لایه‌ن پێكهاته‌ی عه‌ره‌بی و توركمانی ناو سنوری ئیداری پارێزگاكه‌ شتێكی تازه‌ نییه‌و هه‌ربه‌نه‌تها له‌م جوغزه‌دا قه‌تیس نه‌بوه‌، به‌ڵكو له‌به‌غدایشه‌وه‌ به‌رده‌وام پیلانی سیاسی و ئیداری و بریاری نا ده‌ستووریی و نایاسایی و ته‌ریك كردنی كه‌ركوك و كه‌ركوكیه‌كان به‌شێكی دانه‌براو بوه‌ له‌ سیاسه‌تی حكومه‌ته‌ یه‌ك له‌دوایه‌كه‌كانی پایته‌خت و سه‌ره‌نجامی ئه‌مه‌ش ئه‌و حاڵه‌ته‌ نه‌خوازراوه‌ ناواقعی و نایاسایی و نا دیموكراتیانه‌ی لێكه‌وتوه‌ته‌وه‌ كه‌ له‌دوای سێ‌ خولی هه‌ڵبژاردن تازه‌ به‌تازه‌ ململانێ‌ بكرێت له‌سه‌ر ئه‌نجامدان یان ئه‌نجامنه‌دانی هه‌ڵبژاردن ، كه‌ ده‌ركه‌وت له‌مه‌یاندا پێكهاته‌ی عه‌ره‌ب و توركمانی سیاسی یاریه‌كه‌یان له‌به‌رژه‌وه‌ندی خۆیان به‌باشی ئه‌نجامداوه‌.
دروستكردنی پاساوی ناواقعی وه‌ك یاسای تایبه‌ت به‌هه‌ڵبژاردنی كه‌ركوك، یان بێمتمانه‌بون به‌مه‌سه‌له‌ی سه‌رژمێری شاره‌كه‌و میكانیزمه‌كانی هه‌ڵبژاردن، یان دواخستنی هه‌ڵبژاردن به‌هه‌ر بیانویه‌ك بێت، روون و ئاشكرا مه‌رامی سیاسی له‌پشته‌وه‌یه‌و ده‌كرێ‌ ده‌ستی لایه‌نی ده‌ره‌كیش له‌م مه‌سه‌له‌یه‌دا ببینرێت.
ئه‌گه‌ر نا كه‌ركوك كه‌ بریاره‌ وه‌ك باقی پارێزگاكانی دیكه‌ عیراقی بێت ، ده‌بێت به‌هه‌مان یاساو رێسای هه‌ڵبژاردنی به‌غداد و نه‌جه‌ف و به‌سره‌ پرۆسه‌ی هه‌ڵبژاردنی تیا ئه‌نجامبدرێت و جیانه‌كرێته‌وه‌.
هه‌روه‌ها ئه‌گه‌ر بیانوه‌كه‌ مه‌سه‌له‌ی سه‌رژمێریه‌ ده‌بێت ئه‌وانه‌ی كه‌له‌په‌رله‌مانن و ئه‌ندامیه‌تی ئه‌نجومه‌نی نوێنه‌رانیان ده‌ستكه‌وتوه‌ بیرله‌وه‌بكه‌نه‌وه‌ كه‌ ئه‌و شه‌رعیه‌ته‌یان به‌هه‌مان داواكاری خۆیان ده‌كه‌وێته‌ ژێر پرسیاره‌وه‌ ، چونكه‌ خۆیان به‌هه‌مان سه‌رژمێری و داتا و له‌رێكاره‌ یاساییه‌كانی هه‌مان كۆمسیۆنه‌وه‌ بونه‌ته‌ په‌رله‌مانتار.
هه‌روه‌ها ئه‌گه‌ر مه‌سه‌له‌كه‌ دۆخی ئه‌منی و ناسه‌قامگیری و برو بیانووی له‌وشێوه‌یه‌ بێت ، ئه‌وا ده‌بێت هه‌موو لایه‌ك بزانن كه‌ له‌دوای هاتنی داعشه‌وه‌ ره‌وشی ئه‌منی و سه‌قامگیری پارێزگای كه‌ركوك به‌سه‌دانجار باشتر بوه‌ له‌ موسڵ و ئه‌نبار و دیالی و سه‌لاحه‌دین، له‌مه‌ش زیاتر و به‌ئێستاشه‌وه‌ كه‌ركوك باوه‌شی دایكانه‌ی بۆ نزیكه‌ی 250 هه‌زار ئاواره‌ی ناوچه‌كانی دیكه‌ی عیراق كردوه‌ته‌وه‌.
گرتنه‌به‌ری سیاسه‌تی دووفاقی به‌رامبه‌ر به‌ كه‌ركوك و مه‌سه‌له‌گرنگه‌كانی تایبه‌ت به‌م پارێزگایه‌ ، به‌وه‌ی كه‌ له‌ده‌ره‌وه‌ی هۆڵی په‌رله‌مان شتێك بڵێیت و له‌ناو هۆڵه‌كه‌ بۆموزایه‌ده‌ی سیاسی و بۆ كۆكردنه‌وه‌ی ده‌نگی پێشوه‌ختی هه‌ڵبژاردن و بۆ خۆشكردنی دڵی ئه‌جێندای ده‌ره‌كی نه‌ك خزمه‌ت به‌كه‌ركوك ناكات ، به‌ڵكو ده‌بێته‌ هه‌وێنی زیاتر توندكردنه‌وه‌ی گرێ سیاسی و ده‌ستووری و یاساییه‌كان و هێنده‌ی دیكه‌ بێمتمانه‌یی نێوان پێكهاته‌كانی لێده‌كه‌وێته‌وه‌ كه‌له‌مه‌شدا به‌رله‌هه‌ر كه‌س و شوێنێك كه‌ركوك و كه‌ركوكیه‌كان له‌ئاینده‌دا باجه‌كه‌ی ده‌ده‌ن.
ئه‌وانه‌ی كه‌ فرمێسكی تیمساحی بۆ ئاینده‌ی دیموكراسی و داهاتووی هه‌ڵبژاردن و پرۆسێسی ده‌ساوده‌ستكردنی ده‌سه‌ڵات ده‌خوازن ، پێویسته‌ گفتار و كرداریان وه‌ك یه‌ك لێبكه‌ن و بگه‌رێنه‌وه‌ بۆ پره‌نسیپی ته‌وافوق، به‌تایبه‌تی له‌م هه‌لومه‌رجه‌ هه‌ستیاره‌دا كه‌ قۆناغی دوای داعشه‌وه‌ و پارێزگای كه‌ركوك پشكی شێری به‌ركه‌وت له‌ مه‌ینه‌تیه‌كانی هاتنی ئه‌و رێكخراوه‌ تیرۆریستیه‌ به‌ربه‌ریه‌ و حاڵی حازر قه‌تماغه‌ی برینه‌كانی سارێژ نه‌بوه‌ ، هه‌روه‌ك پێویسته‌ هه‌ستی به‌رپرسیاریه‌تی بیانجوڵینێت و له‌دواساته‌كانی ده‌نگدان به‌پرۆژه‌ یاسای هه‌ڵبژاردنی پارێزگاكانی عیراق ، كه‌ركوك وه‌ك ساڵانی رابردوو بێبه‌ش نه‌كه‌ن له‌م پرۆسه‌یه‌و به‌تێگه‌یشتنی هاوبه‌شی ته‌وافوقیانه‌ هه‌موان هه‌وڵ بده‌ین له‌م دوا هه‌فته‌یه‌ی ده‌نگداندا پابه‌ندی به‌ڵێنه‌كان بن، وه‌ ئه‌گه‌ر وانه‌كه‌ن ئه‌وا پێویسته‌ ته‌حه‌مولی هه‌ر ده‌ره‌نجامێك بكه‌ن و مێژوویش چاویان لێناپۆشێت.
