ئه‌و داعشه‌ی‌ ئه‌مڕۆ خۆی‌ راده‌ستی‌ پێشمه‌رگه‌ كرد، هاوڵاتییه‌كی‌ به‌ڕه‌گه‌ز ئه‌مریكییه‌و زۆر به‌كه‌می‌ زمانی‌ عه‌ره‌بی‌ ده‌زانێت، به‌گوێره‌ی‌ قسه‌ی‌ فه‌رمانده‌ی‌ ئه‌و فه‌وجه‌ی‌ پێشمه‌رگه‌ كه‌ داعشه‌كه‌ خۆی‌ راده‌ستیان كردووه‌.
به‌ره‌به‌یانی‌ ئه‌مڕۆ دووشه‌ممه‌، تیرۆریستێكی‌ داعش خۆی‌ راده‌ستی‌ هێزی‌ پێشمه‌رگه‌ی‌ كوردستان كرد له‌ سنووری‌ میحوه‌ری‌ شنگال، پاشان زانیاری‌ جۆراوجۆر له‌سه‌ر ئه‌و چه‌كداره‌ی‌ داعش‌و ره‌گه‌زو ته‌ندروستیشی‌ بڵاوكرایه‌وه‌.
عه‌مید سه‌رباز مه‌موندی‌، فه‌رمانده‌ی‌ فه‌وجی‌ سێی‌ لیوای‌ هه‌شتی‌ سه‌ر به‌وه‌زاره‌تی‌ پێشمه‌رگه‌ له‌لێدوانێكدا به‌خه‌ندانی‌ راگه‌یاند كه‌ كاتژمێر پێنجی‌ به‌ره‌به‌یانی‌ ئه‌مڕۆ چه‌كدارێكی‌ داعش به‌ناوی‌ جه‌مال خوه‌یس محه‌ممه‌د خۆی‌ راده‌ستی‌ هێزی‌ پێشمه‌رگه‌ی‌ كوردستانی‌ كرد كه‌ زمانی‌ عه‌ره‌بی‌ نه‌ده‌زانی‌‌و ته‌نها چه‌ند وشه‌یه‌ك به‌عه‌ره‌بی‌ "فوسحا" قسه‌ی‌ كرد، چونكه‌ ته‌نها زمانی‌ ئینگلیزی‌ ده‌زانی‌‌و به‌ پێشمه‌رگه‌ی‌ راگه‌یاند كه‌ باوكی‌ فه‌له‌ستینییه‌و دایكیشی‌ عیراقییه‌وه‌ خه‌ڵكی‌ موسڵه‌.
ئه‌و فه‌رمانده‌یه‌ی‌ پێشمه‌رگه‌ روونیكرده‌وه‌ كه‌ ئه‌و چه‌كداره‌ی‌ داعش هیچ پاسپۆرتێكی‌ پێنه‌بووه‌، ته‌نها مۆڵه‌تێكی‌ شۆفێریی‌ ولایه‌تی‌ ڤێرجینیای‌ وڵایه‌ته‌ یه‌كگرتووه‌كانی‌ ئه‌مریكای‌ پێبووه‌‌و له‌دایكبووی‌ ساڵی‌ "1989"یه‌، سێ‌ مۆبایل و 4 هه‌زار دۆلارو بڕێكی‌ كه‌م پاره‌ی‌ توركی‌ و عیراقی‌ كارتی‌ بانكی‌ "كاپیتاڵ وه‌ن"ی‌ ئه‌مریكای‌ پێبووه‌.
عه‌مید سه‌رباز، ئه‌وه‌شی خسته‌ڕوو كه‌ جه‌مال خوه‌یس، له‌كاتی‌ خۆڕاده‌ستكردنیدا چه‌كی‌ پێنه‌بووه‌، ئه‌وه‌شی‌ ره‌تكرده‌وه‌ كه‌ باری‌ ته‌ندرووستی‌ ته‌واو نه‌بێت، به‌ڵكو له‌بارێكی‌ ته‌ندرووستی‌ جێگیردا بووه‌.
ئه‌وه‌ش له‌كاتێكدایه‌ كه‌ تیرۆریستانی‌ داعش له‌چه‌ندین به‌ره‌ی‌ جه‌نگی‌ عیراق‌و سوریادا شكستیان هێناوه‌و له‌و چوارچێوه‌یه‌دا له‌دوو رۆژی‌ رابردوودا له‌ناوچه‌كانی‌ باكوور و خۆرئاوای‌ روومادی‌ زیانێكی‌ زۆریان لێكه‌وت‌و چه‌ندین شوێنی‌ گرنگی‌ وه‌كو زه‌نگۆره‌و گووندی‌ عه‌سری‌ و چه‌ند شوێنێكی‌ تریان له‌لایه‌ن هێزه‌ عیراقییه‌كانه‌وه‌ لێسه‌ندرایه‌وه‌.
