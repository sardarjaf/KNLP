کریستیانۆ ڕۆناڵدۆی پورتوگالی و ئەستێرەی یانەی ڕیال مەدریدی ئیسپانی ڕۆژی پێنج شەممە 5 / 2 / 2015 ئاهەنگی ڕۆژی لەدایک بوونی گێڕاو تەمەنی بووە ٣٠ ساڵ.
لەئێستادا موشەکەکەی مادێرا هیچ هێمایەکی بەساڵا چوونی دەرنەخستووەو هەمیشە باشترین ئاستی خۆی پێشکەش دەکات و مانگی ڕابردوو وەکو باشترین یاریزانی جیهان دەستنیشان کرا.
بەو بۆنەیەوە ڕۆژنامەی دەیلی مەیلی بەریتانی لە ڕاپۆرتێکیدا ژیانی وەرزشی کریستیانۆ ڕۆناڵدۆ لە ٣٠ وێنەدا بڵاو کردەوەو تیایدا سەرجەم قۆناغەکانی ژیانی دۆنی خستۆتەڕوو.
هاوینی ساڵی ١٩٩٧ یانەی سپۆرتینگ لشبۆنە چەند بەرپرسێک و 'لیۆنێل پۆنێتس'ی ڕاهێنەری ئەو کاتەی نارد بۆ شاری مادێرا بەمەبەستی چاودێری کردنی ڕۆناڵدۆی تەمەن ١٢ ساڵ و لەکۆتاییدا توانیان بەبڕی ٢٢ هەزار یۆرۆ بیگوازنەوە بۆ لشبۆنە.
شەش ساڵ دوای ئەوەو لەیاریی کردنەوەی یاریگای خۆسێ ئەلڤالدی یانەی سپۆرتینگ میوانداری مان یونایتدی کردو ڕۆناڵدۆ توانی سەرنجی سێر ئەلێکس فێرگسۆن ڕاکێشێت و بەماوەیەکی کورت بەبڕی ١٢ ملیۆن پاوەند ڕۆناڵدۆی تەمەن ١٨ ساڵیان گواستەوە بۆ ئۆڵد ترافۆرد.
ساڵی ٢٠٠٤ یەکەم نازناوی خۆی لەگەڵ شەیتانە سورەکان بەدەستهێناو لەیاریی کۆتایی جامی ئینگلتەرا توانی گۆڵێک بەرامبەر میلوال تۆماربکات و بەئەنجامی ٣-٠ یارییەکەیان بردەوە.
لەهەمان ساڵدا و لەیاریی کۆتایی جامی نەتەوەکانی ئەوروپا هەڵبژاردەی پوروتگال کە میوانداری پاڵەوانیتییەکەی دەکرد بە ئەنجامی گۆڵێکی بێ وەڵام بە یۆنان دۆڕا، ئەو شکستە بە یەکێک لە ناخۆشترین ساتەکانی ڕۆناڵدۆ هەژمار دەکرێت.
دوو ساڵ دوای ئەوەو لەمۆندیالی ٢٠٠٦، ڕۆناڵدۆ پێشەنگی وڵاتەکەی کرد بۆ سەرکەوتن بەسەر ئینگلتەرادا و بووە هۆی دەرکردنی واین ڕۆنی هاوڕێی بەکارتی سور لەو یارییەدا، بەڵام لە قۆناغی چوار گۆشەی زێڕیندا بە فەرەنسا دۆڕان.
٦- لەسەرەتایی وەرزی ٢٠٠٦-٢٠٠٧ی خولی نایابی ئینگلتەرا ڕۆناڵدۆ ڕووبەڕوو هێرشێکی زۆری هاندەرانی ئینگلتەرا بوویەوە بەهۆی ئەوەی لە مۆندیالی ٢٠٠٦ کردی بەرامبەر ڕۆنی، بەڵام ئەمە کاریگەری خراپی لەسەر دروست نەکردوو یەکێک لەباشترین وەرزەکانی خۆی پێشکەشکرد و پێشەنگی مان یونایتدی کرد بۆ بەدەستهێنانی نازناوی خولەکە بۆ یەکەم جار لەدوای ساڵی ٢٠٠٣-وە.
لەوەرزی ٢٠٠٧-٢٠٠٨ ڕۆناڵدۆ خۆی وەکو یەکێک لە باشترین یاریزانەکانی جیهان ناساند بەتۆمارکردنی ٤٢ گۆڵ لەو وەرزەدا بۆ جاری دووەم لەسەریەک نازناوی پرێمەرلیگی بۆ مان یونایتد بەدەستهێنا.
بەرزبوونەوە بۆ لێدانە وەستاوەکان بووە خاڵێکی تری بەهێزی ڕۆناڵدۆ و چەندین گۆڵی لەو جۆرەی تۆمارکرد و لەگرنگ ترینیان لەیارییەکەی ڕۆما بوو لە قۆناغی چارەکی کۆتایی چامپیۆنزلیگ و تیایدا مان یونایتد بە ئەنجامی ٢-٠ سەرکەوتنی بەدەستهێنا.
دوای سەرکەوتن بەسەر بەرشلۆنەدا لە قۆناغی پێش کۆتایی، ڕۆناڵدۆ توانی لە یاریی کۆتاییدا بەرامبەر یانەی چێلسی گۆڵێک تۆماربکات و دواتر لەلێدانە یەکلا کەرەوەکاندا سەرکەوتوو نەبوو لە تۆڕ هەژاندندا، بەڵام بەهەر حاڵ بەخت یاوەری هاوڕێکانی دۆن بوو و جامی چامپیۆنزلیگیان بەرزکردەوە.
لە مانگی یەکی ساڵی ٢٠٠٩ ڕۆناڵدۆ یەکەم خەڵاتی جیهانی بەدەستهێنا و بە باشترین یاریزانی ساڵ دەستنیشانکراو پێش فێرناندۆ تۆرێس و لیۆنێل میسی کەوت.
لەوەرزی داهاتوودا مان یونایتد نەیتوانی بۆ جاری دووەم لەسەریەک سەرکەوتنەکانی دوبارە بکاتەوە، بەڵام ڕۆناڵدۆ بەردەوام بوو لەپێشکەشکردنی ئاستی بەرز و یەکێک لەجوانترین گۆڵەکانی خۆی لە قۆناغی پێش کۆتایی چامپیۆنزلیگ بەرامبەر یانەی ئەرسیناڵ بە لێدانی ڕاستەوخۆ لەدوری ٤٠ یاردەوە تۆمارکرد.
لە هاوینی ساڵی ٢٠٠٩ ڕۆناڵدۆ بووە گرانترین یاریزانی مێژووی تۆپی پێ و بەبڕی ٨٠ ملیۆن پاوەند لە مان یونایتدەوە ڕوویکرد ڕیال مەدرید.
هەر لەسەرەتاوە ڕۆناڵدۆ توانی ئاستێکی بەرز لەخولی ئیسپانی پێشکەش بکات و لەمانگی نۆی ساڵی ٢٠٠٩ یەکێکی لەجوانترین گۆڵەکانی ئەو وەرزەی بەرامبەر یانەی ڤیاڕیال تۆمارکرد، کاتێک لە ناوەڕاستی یاریگاوە تۆپەکەی بردو دواتر بە لێدانێکی بەهێز تۆڕەکەی هەژاند.
لەمانگی دووی ساڵی ٢٠١٠ جارێکیتر یانەی ڤیاڕیال بووە قوربانی دەستی موشەکەکەی مادێراو پێشەنگی ڕیالی کرد بۆ سەرکەوتن بە ئەنجامی ٦-٢ و تیایدا لێدانێکی ڕاستەوخۆی بەهێزی تۆمارکرد.
دوای دەرکردنی مانوێل پێلێگرینی و هێنانی خۆسێ مۆرینهۆ، ڕۆناڵدۆ توانی یەکەم نازناوی خۆی لەگەڵ شاهانەکان بەدەست بێنێت و لە یاریی کۆتایی جامی شای ئیسپانیا تەنها گۆڵی یارییەکەی بەرامبەر بەرشلۆنە تۆمارکردو جامەکەی بەرزکردەوە.
وەرزی ٢٠١١-٢٠١٢ ڕۆناڵدۆ یەکەم نازناوی خولی ئیسپانی لەگەڵ ڕیال بەدەستهێناو لەو وەرزدا ٤٦ گۆڵی تۆمارکرد، هەرچەندە نەیوانی ببێتەوە گۆڵکاری خولەکە، بەڵام گۆڵەکەی بەرامبەر یانەی ڕایۆ ڤایکانۆ بە جوانترین گۆڵی ساڵ هەژمارکرا.
ساڵی ٢٠١٢ ڕۆناڵدۆ ژمارەیەکی پێوانەیی نوێی بۆ خۆی تۆمارکردو بووە یەکەم یاریزان لە شەش کلاسیکۆ لەسەر یەک گۆڵ تۆماربکات کاتێک بە ئەنجامی ٢-٢ لەگەڵ بەرشلۆنە یەکسان بوون.
دوای بەدەستهێنانی دوو نازناو لە دوو وەرزی یەکەمی مۆرینهۆدا، ڕۆناڵدۆ و شاهەنەکان هەرگیز نەگەیشتن بە ئامانجە گەورەکە کە بەدەستهێنانی جامی دەیەمی چامپیۆنزلیگ بوو، بەڵام دۆن ساڵی ٢٠١٣ لەگەڕانەوەیدا بۆ یاریگای ئۆڵد ترافۆرد گۆڵێکی بەرامبەر یانەی پێشووی مان یونایتد تۆمارکرد و پێشەنگی تیپەکەی کرد بۆ گەیشتن بە قۆناغی چارەکی کۆتایی چامپیۆنزلیگ.
لەیارییەکی یەکلا کەرەوەدا بۆ گەیشتن بە مۆندیالی ٢٠١٤، ڕۆناڵدۆ بەشێوەیەکی سەرنجڕاکێش پێشەنگی پورتوگالییەکانی کردو لەدوو یاریدا بەرامبەر هەڵبژارەی سوید چوار گۆڵی تۆمارکردو وڵاتەکەی گەیاندە مۆندیالی ٢٠١٤.
ئەو گۆڵانە وای لە ڕۆناڵدۆ کرد ببێتە ئەفسانەیەکی بێ وێنە لەمێژووی پورتوگالییەکاندا و هاوکات بووە هۆکارێکی سەرەکی بۆ بەدەستهێنانی بالۆن دۆری ساڵی ٢٠١٣.
هەر کاتێک پێت وابێت ڕۆناڵدۆ سەرجەم جوڵە هونەرییەکانی ئەنجام داوە، بەشێوەیەکی چاوەڕوان نەکراو شتی نوێ پێشکەش دەکات، وەکو ئەو گۆڵەی بەرامبەر یانەی ڤالێنسیا کرد و دواتر بە جوانترین گۆڵی ساڵ دەستنیشانکرا.
ساڵی ٢٠١٤ ڕۆناڵدۆ هەردوو خەڵاتە زێڕینەکەی بۆ خۆی برد، تۆپی زێڕین و پێڵاوی زێڕین وەکو گۆڵکاری جیهان بە هاوبەشی لەگەڵ لویس سوارێز.
گرنگ ترین گۆڵەکانی ڕۆناڵدۆ ئەو گۆڵانەن کە یارمەتی ڕیال مەدریدیان دا بۆ بەدەستهێنانی جامی ١٠یەم، لەنێوانیاندا دوو گۆڵ بوو بەرامبەر یانەی شالکە و یارمەتی ڕیالدا بۆ سەرکەوتنێکی گەورە بە ئەنجامی ٩-٢ لە دوو یارییدا.
دوای بردنەوە لە یانەی بوروسیا دۆرتمۆند لە قۆناغی چارەکی کۆتایی، لە یاریی پێش کۆتاییدا شاهانەکان توانیان تۆڵە لە بایرن میونیخ بکەنەوەو بە ئەنجامی ٧-٠ یارییەکەیان بردەوەو تیایدا ڕۆناڵدۆ ژمارەی پێوانەیی گۆڵکاری خولەکی شکاند بە ١٥ گۆڵ.
هەمان ئەو یاریگایەی کە تیایدا ساڵی ٢٠٠٤ لەگەڵ وڵاتەکەی نەیتوانی جامی نەتەوەکانی ئەوروپا بەدەست بێنێت، ئەم جارە ڕۆناڵدۆ لە ناو جەرگەی لشبۆنەوە جامی ١٠یەم و خەونی دێرینی مەدریدییەکانی بەدی هێنا.
لەم وەرزەدا ڕۆناڵدۆ بەردەوامە لە نیشاندانی ئاستە سەرسوڕهێنەرەکەی و تا ئێستا ٢٨ گۆڵی لە خولی ئیسپانی تۆمارکردووە، لەنێوانیاندا و لەدوو یاریی یەک لەدوای یەکدا بەرامبەر دیپۆرتیڤۆ و ئێلچی حەوت گۆڵی تۆمارکردووە.
لە مانگی یەکی ئەمساڵدا ڕۆناڵدۆ بۆ جاری سێیەم خەڵاتی بالۆن دۆری بەدەستهێنا و فشارەکانی بۆ سەر لیۆ میسی هاوپیشەی زیاتر کرد بۆ گەیشتن بە ژمارە ئەفسوناوییەکەی کە چوار خەڵاتە.
