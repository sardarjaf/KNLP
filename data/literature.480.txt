نازانم هیرۆم یا هێمن؟!
ئه‌وه‌ بیست و ئه‌وه‌نه‌ ساڵی ڕه‌به‌قه‌، ناچارم هه‌ردووكیان بم، هه‌م هێرۆ و هه‌میش هێمن.
ئه‌بێ بچم مووچه‌ی ئه‌نفالانه‌كه‌شیان وه‌رگرم.. هی كێ؟ هێرۆ یا هێمن؟ نازانم.
ئێمه‌ هه‌ردووكمان، من و ئه‌و، ئه‌گه‌رچی له‌ڕاستیدا یه‌كێك له‌ ئێمه‌ بوونی نییه‌، به‌ڵام ده‌زانم ئه‌و له‌گه‌ڵ هه‌زاران تارمایی تردا ده‌ژی، له‌گه‌ڵ ئه‌و ڕۆحگه‌له‌ی ده‌یان حیكایه‌تی سه‌یر و سه‌مه‌ره‌ به‌ دوای مه‌رگی خۆیانا كێش ده‌كه‌ن.
داپیره‌م ده‌یگێڕێته‌وه‌: بۆ ئه‌وه‌ی من نه‌بمه‌ عه‌سكه‌ر، باوكم هێرۆی ناو لێناوم، بۆیه‌ پێده‌چی من هێمن بم.. ئینجا وه‌ك گوتم، بۆ ئه‌وه‌ی بتوانم مانگانه‌، یا ڕاستـر بڵێم ناوه‌ناوه‌، بڕێك مه‌عاش وه‌رگرم، ده‌بێ ببمه‌وه‌ هێرۆ..
