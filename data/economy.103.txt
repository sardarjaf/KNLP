دوای‌ ئه‌وه‌ی‌ نرخی‌ دۆلار به‌شێوه‌یه‌كی‌ به‌رچاو به‌رامبه‌ر دیناری‌ عیراقی‌ دابه‌زی، ئه‌ندامێكی‌ لیژنه‌ی‌ دارایی ئه‌نجومه‌نی‌ نوێنه‌رانی‌ عیراق رایده‌گه‌یه‌نێت چاوه‌ڕوا ده‌كرێت  نرخی‌ دۆلار بۆ 120 هه‌زار دینار دابه‌زێتك ئاشكراشیكرد كه‌ ته‌نیا یه‌ك هۆكار هه‌یه‌ بۆ ئه‌وه‌ی‌ جارێكی‌ تر نرخی‌ دۆلار به‌رامبه‌ر دینار به‌رز نه‌بێته‌وه‌.
نه‌جیبه‌ نه‌جیب ئه‌ندامی‌ لیژنه‌ی‌ دارایی له‌ ئه‌نجومه‌نی‌ نوێنه‌رانی‌ عیراق به‌ خه‌ندانی‌ راگه‌یاند: به‌هۆی‌ جێبه‌جێكردنی‌ بر‌ِیاره‌كانی‌ بانكی‌ ناوه‌ندی‌ كه‌ له‌ دوو هه‌فته‌ی‌ رابردوو ده‌ریكردبوو، نرخی‌ دۆلار به‌رامبه‌ر دیناری‌ عیراقی‌ دابه‌زینی‌ به‌رچاوی‌ به‌خۆیه‌وه‌ بینی‌ و چاوه‌ڕوان ده‌كرێت نرخه‌كه‌ زیاتر دابه‌زێت و  100 دۆلار بگاته‌ 120 هه‌زار دیناری‌ عیراقی‌.
نه‌جیبه‌ نه‌جیب وتی‌: "ته‌نیا هۆكار بۆئه‌وه‌ی‌ جارێكی‌ تر نرخی‌ دۆلار به‌رامبه‌ر دیناری‌ عیراقی به‌رزنه‌بێته‌وه‌، رێگاگرتنه‌ له‌ بردن و ناردنی‌ دۆلار له‌ ناوخۆی‌ عیراق بۆ ده‌ره‌وه‌ی‌ وڵات".
وتیشی‌: "ئه‌گه‌ر حكومه‌تی‌ عیراق بتوانێ‌ ئه‌و كاره‌ بكات ئه‌وا جارێكی‌  تر دۆلار به‌رامبه‌ر دینار عیراق وه‌ك هه‌فته‌كانی‌ پێشوو به‌رز نابێته‌وه‌".
دوای‌ ئه‌وی‌ له‌سه‌ره‌تای‌ ئه‌م مانگه‌ نرخی‌ 100 دۆلار  142 هه‌زار دیناری‌ تێپه‌ڕاند، بۆ دابه‌زینی‌ نرخی‌ دۆلار، بانكی‌ ناوەندی ئه‌م  بڕیارانه‌ی‌ ده‌ركرد:
1- جێبه‌جێنه‌كردنی‌ مادده‌یه‌كی‌ یاسای‌ بودجه‌ی‌ ئه‌مساڵی‌ عیراق كه‌ رێگای‌ له‌ بانكی‌ ناوه‌ندی‌ گرتبوو به‌شێوه‌یه‌كی‌ كراوه‌ دۆلار نه‌فرۆشێت، پێشتریش تانه‌ی‌ له‌و ماده‌یه‌ دابوو ، به‌مه‌ش بانكی‌ ناوه‌ندی‌ عیراق رۆژانه‌ رێژه‌ی دۆلار زیاتر ده‌فرۆشێت.
2-    پێشتر بانكی‌ ناوه‌ندی‌ باج و گومركی‌ له‌سه‌ر فرۆشتنی‌ دۆلار دانابوو، ئه‌و باج و گومرکه‌ی‌ لابردوو و ئاراسته‌ی‌ فه‌رمانگه‌كانی‌ باج و گومرکه‌كانی‌ كرد ئه‌و كاره‌ بكه‌ن، به‌مه‌ش رێگای‌ فرۆشتنی‌ دۆلار زیاتر خۆش ده‌بێت.
3- بانكی‌ ناوه‌ندی‌ بڕیاریدا كه‌ ئه‌و پاره‌ی‌ بۆ هه‌رێم ده‌نێردرێت بەدۆلار بێت، ئه‌مه‌ش واده‌كات رێژه‌یه‌كی‌ زیاتر بخرێته‌ بازاڕەوە.
4-  بانكی‌ ناوندی‌ بڕیاریداوه‌ هه‌ر هاوڵاتییه‌ك به‌ڵگه‌یەكی‌ هه‌بێت بۆ سه‌فه‌ركردن به‌مه‌به‌ستی‌ نه‌خۆشی‌ ئه‌وا بانكه‌كان دۆلاری‌   به‌نرخی‌ هه‌زار  و 200دینار پێبفرۆشن.
