كۆمسیۆنی‌ باڵای‌ هه‌ڵبژاردنه‌كانی‌ عیراق چه‌ند زانیاریه‌كی‌ گرنگ له‌باره‌ی‌ هه‌ڵبژاردنه‌كانی‌ داهاتوی‌ عیراقه‌وه‌ ئاشكراده‌كات و به‌ڕێوه‌به‌ری‌ ئۆفیسی‌ هه‌ولێری‌ كۆمسیۆنی‌ باڵای‌ هه‌ڵبژارده‌كانیش ڕایده‌گه‌یه‌نێت، "به‌سیستمێكی‌ زۆر پێشكه‌وتوو هه‌ڵبژاردنه‌كان به‌ڕێوه‌ده‌چێت هیچ ده‌رفه‌رتێك بۆ ته‌زویر نامێنێته‌وه‌".
له‌میانی‌ به‌شداریكردنی‌ له‌كۆبونه‌وه‌ی‌ نائاسایی ئه‌نجومه‌نی‌ پارێزگای‌ هه‌ولێر كه‌ ئه‌مڕۆ به‌ڕێوه‌چوو سه‌باره‌ت به‌هه‌ڵبژاردنه‌كانی‌ داهاتوی‌ عیراق، عه‌لی‌ قادر به‌ڕێوه‌به‌ری‌ ئۆفیسی‌ هه‌ولێری‌ كۆمسیۆنی‌ باڵای‌ هه‌ڵبژاردنه‌كانی‌ عیراق وتی‌:"به‌به‌كارهێنانی‌ سیسته‌می‌ نوێ‌ و ته‌كنه‌لۆژیای‌ نوێ‌ هه‌ڵبژارده‌كان ئه‌نجامده‌ده‌ین له‌تۆماری‌ ده‌نگده‌ران و ڕاگه‌یاندنی‌ ئه‌نجامه‌كانیش به‌هه‌مانشێوه‌ی‌ وڵاته‌ پێشكه‌وته‌كان ده‌بێت".
وتیشی‌:"سیسته‌می‌ نوێ‌ سه‌ره‌تا له‌تۆماری‌ ده‌نگده‌ران به‌كارهات، چونكه‌ هیچ ئامارێك له‌دوای‌ ڕوخانی‌ ڕژێمی‌ به‌عسه‌وه‌ نییه‌ له‌باره‌ی‌ ڕێژه‌ی‌ دانیشتوان، له‌2005دا تۆماره‌كه‌مان له‌وه‌زاره‌تی‌ بازرگانی‌ وه‌رگرت و له‌2008یش له‌ڕێگه‌ی‌ بنكه‌كانی‌ تۆماری‌ ده‌نگده‌رانه‌وه‌ به‌شێوازێكی‌ تر ناوه‌كان تۆماركران و تۆماره‌كه‌ نوێكرایه‌وه‌".
ئه‌وه‌شی‌ وت:"دواتر له‌2013 كارتێكی‌ ئه‌لیكترۆنیمان چاپكرد بوو به‌سیستمی‌ بایۆمه‌تری‌ وه‌ك بنه‌مای‌ تۆماری‌ ده‌نگده‌ران، له‌2014شدا په‌نچه‌مۆری‌ ده‌نگده‌رمان وه‌رگرت، كه‌ ئه‌مه‌ ده‌بێته‌ بنه‌مایه‌ك بۆ هه‌ڵبژاردنه‌كانی‌ داهاتوش كه‌ ناوی‌ ده‌نگده‌ران هه‌یه‌، هیچ هاوڵاتیه‌كیش تۆمارناكرێ‌ ئه‌گه‌ر خۆی‌ تۆمارنه‌كات، ئه‌گه‌ر كه‌سێكیش خۆی‌ تۆماربكات بۆ چه‌ندجارێك یاخود له‌پارێزگایه‌كی‌ تریش خۆی‌ تۆماربكات، ئه‌وا ناوه‌كه‌ی‌ یه‌كجار قبوڵده‌كرێ‌".
سه‌باره‌ت به‌ڕێژه‌ی‌ خۆ تۆماركردنیش له‌پارێزگاكانی‌ هه‌رێم و عیراق، به‌رپرسه‌كه‌ی‌ كۆمسیۆنی‌ باڵای‌ هه‌ڵبژاردنه‌كانی‌ عیراق ئاشكرایكرد، "هه‌رێمی‌ كوردستان زۆر له‌دوای‌ پارێزگاكانی‌ دیكه‌ی‌ عیراقه‌وه‌یه‌، بۆ نمونه‌ له‌هه‌ولێر ڕێژه‌كه‌ تائێستا گه‌یشتۆته‌ له‌ 52%، له‌دهۆك له‌ 67%و له‌سلێمانیش 42%، ئه‌مه‌ له‌كاتێكدایه‌ سه‌رجه‌م پارێزگاكانی‌ عیراق له‌سه‌روی‌ 80%وه‌یه‌".
سه‌باره‌ت به‌میكانیزمی‌ به‌ڕێوه‌چونی‌ هه‌ڵبژاردنه‌كانیش عه‌لی‌ قادر هێمای‌ به‌وه‌كرد، "ئه‌و ئامێره‌ی‌ ده‌نگدان كه‌ سندوقێكه‌ به‌كاریده‌هێنن ئه‌لیكترۆنیه‌و به‌بێ‌ كاره‌باش بۆماوه‌ی‌ 12 كاتژمێر به‌كاردێت و زمانی‌ كوردیشی‌ تێدایه‌، له‌ماوه‌ی‌ دوو كاتژمێریشدا دوای‌ هه‌ڵبژاردنه‌كان ئه‌نجامه‌كان ڕاده‌گه‌یه‌نێ‌".
زیاتر له‌وباره‌یه‌وه‌ وتی‌:"به‌ڵام ئێمه‌ هیچ ئه‌نجامێ ئاشكراناكه‌ین تاوه‌كو داتاكان ڕه‌وانه‌ی‌ به‌غدا نه‌كرێنه‌وه‌، له‌وێشه‌وه‌ له‌ڕێگه‌ی‌ چوار شاشه‌ی‌ گه‌وره‌وه‌ له‌به‌غدا ئه‌نجامه‌كان ڕاده‌گه‌یه‌نرێن".
ئه‌وه‌شی‌ باسكرد، "هه‌ركاتێكیش له‌هه‌ر سندوقێكدا ده‌نگی‌ ته‌زویر درابێت یان ده‌نگی‌ زیاتری‌ لێ‌ درابێت، سیسته‌مه‌كه‌ ئاشكرایده‌كات و ڕاسته‌وخۆ ئه‌و سندوقه‌ ڕاده‌گیرێت و كار به‌ئه‌نجامه‌كه‌ی‌ ناكرێت".
