كۆشكی‌ سپی‌ رایگه‌یاند، جۆ بایدن جێگری‌ سه‌رۆكی‌ ئه‌مریكا، ئێواره‌ی‌  دوێنێ‌ هه‌ینی‌، به‌ ته‌له‌فۆن په‌یوه‌ندی‌ به‌ حه‌یده‌ر عه‌بادی‌ سه‌رۆك وه‌زیری‌ عیراقه‌وه‌ كردووه‌ و له‌باره‌ی‌ هێرش و په‌لاماره‌كانی‌ داعش بۆسه‌ر شاری‌ رومادی‌ قسه‌ی‌ له‌گه‌ڵ كردووه‌، هه‌ر له‌و په‌یوه‌ندییه‌دا به‌ڵێنی‌ داوه‌ ولایه‌ته‌ یه‌كگرتووه‌كان په‌له‌ بكات له‌ گه‌یاندنی‌ یارمه‌تییه‌ سه‌ربازییه‌كانی‌ بۆ هێزه‌ عیراقییه‌كان.
به‌پێی‌ هه‌واڵێكی‌ ئاژانسی‌ رۆیته‌رز، یارمه‌تییه‌ سه‌ربازییه‌كانی‌ ئه‌مجاره‌ی‌ ئه‌مریكا بۆ عیراق،  چه‌كی‌ قورسی‌ وه‌ك موشه‌كی‌ (ئه‌ی‌ تی‌-4) له‌خۆده‌گرێت كه‌ ده‌خرێته‌ سه‌ر شان و بۆ به‌رپه‌رچدانه‌وه‌ ئوتۆمبێل و بارهه‌ڵگره‌ بۆمبڕێژكراوه‌كان به‌كارده‌هێنرێت، وێڕای‌ كه‌لوپه‌لی‌ سه‌ربازی‌ تر.
دوێنێ‌ هه‌ینی‌، حه‌یده‌ر عه‌بادی‌ سه‌رۆك وه‌زیری‌ عیراق رایگه‌یاند،  سه‌ركه‌وتنی‌ هێزه‌ ئه‌منییه‌كان و خه‌ڵكی‌ پارێزگای‌ ئه‌نبار، له‌چه‌ند كاتژمێری‌ داهاتوودا ده‌رده‌كه‌وێت و ته‌ئكیدیشی‌ له‌سه‌ر نزیكبوونه‌وه‌ی‌ واده‌ی‌ رزگاركردنی‌ قه‌زای‌ بێجی‌ كرده‌وه‌.
