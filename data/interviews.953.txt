دامەزراندنی یەكێتی نیشتمانی كوردستان، وەك هێزێكی سیاسی نیمچە بەرەیی فرە دەنگ و فرە ڕەنگ، و لەیەكەمین ساڵڕۆژی دامەزراندنیشیدا، هەڵگیرساندنی شۆڕشی نوێی گەلەگەمان لەو هەلومەرجە سەخت و دژوارەدا، بۆ گەلی كوردستان و گەلانی ئازادیخوازی ناوچەكەش، وەرچەرخانی مێژوویی گەورە و كاریگەر بوو.
چونكە سەرباری ئەوەی كە دەوڵەتە زلهێزەكانی دونیا، لە هەردوو جەمسەری ڕۆژهەڵات و ڕۆژئاوا لە سایەی جەنگی سارد دا، سەرگەرمی جێبەجێكردنی نەخشە ستراتیجیەكانی خۆیان بوون و نەخشەی سیاسی دونیاشیان بەپێی بەڕێوەچوونی بەرژەوەندیە هەمیشەییەكانیان داڕشتبووەوە، كە تروسكاییەك بۆ گەلانی ژێردەستەو خاك داگیركراو، لەهیچ قوژبنێكی ئەم جیهانە بەرینەدا بەدی نەئەكرا، بەتایبەتتر كە هەمووی تەنیا ساڵێك بوو گەلی خەباتكاری كورد و شۆڕشە تەمەن چواردە ساڵانەكەی، كە خوێنێكی زۆریشی لەبەر چۆڕابوو، كرابووە قوربانی پاراستنی بەرژەوەندی دەوڵەتە زلهێزەكان و دەوڵتانی ئیقلیمی داگیركەرانی كوردستان.
ئا لەو ڕۆژگارە سەخت و دژوارەدا، یەكێتی نیشتمانی كوردستان بەدەستپێشخەری رابەری رزگاری‌ و دیموكراسی كوردستان، مام جەلال ‌و كۆمەڵێك تێكۆشەر، بەڕاوێژ لەگەڵ سەركردایەتی كۆمەڵەی رەنجدەراندا، لە شام و لە سەر بنەمای پشت بەگەل و بەتوانای خۆماڵی بەستن دامەزرا.
هەر زووش بزوتنەوەی سۆسیالیستی بوو بە بەشێكی یەكێتیی.
بەڵێ یەكێتیی خیانەتنامەی جەزائیری رەتكردەوەو ئاڵای بەرەنگاری‌و ئاوەدانكردنەوەی سەنگەری خەباتی، بەرزكردەوە.
یەكێتی نەك هەر ئایدۆلۆژیەت ‌و ستراتیژەكەی ‌و شێوازی دامەزراندنەكەی، ڕوداوێكی مێژوویی گەورە بوو بۆ كوردستان، بەڵكو بۆ گەلانی ناوچەكەش، ئەم ڕێكخراوە نیمچە بەرەییە نوێیە، لەگەڵ خۆیدا كۆمەڵێك خەسڵەتی نوێی بۆ شێوازی هەڵگیرساندنی شۆڕش و درێژەدان بە خەباتی پارتیزانی درێژخایەن و چۆكدانەدان بەرامبەر كارەساتەكان ‌و چۆنیەتی گەشەپێدانی هێنایە كایەوە، كە بۆ شۆڕشی گەلانی ژێردەستەی وڵات داگیركراو، دەگمەن بوو، كە دواتر بوونە هۆكاری سەرەكیش لەسەرخستنیدا.
یەكێتی، لە تەمەنی سیاسی خۆیدا گەلێك هەوراز و نشێوی بڕیوە، قوربانی زۆری داوە و بە دەیان سەركردەی جوامێر و سەدان كادری پێشكەوتوو و هەزاران پێشمەرگە خوێنی شیرینی بە گەلەكەی و شۆڕشە ڕەواكەی بەخشیوە، كە یەكێتیی بەشی شێری لە فیداكاری پێ بڕاوە.
هەر لەو ڕوانگەیەشەوە، سەرخستنی شۆڕشی گەلی كوردستان بە راپەڕینی شارەكان و هەنگاوە یەك لە دوایەكەكانی بە ئاڕاستەی هەڵبژاردنی یەكەمین پەرلەمانی كوردستان و دامەزراندنی حكومەتی هەرێمی كوردستانیش، سەرەنجامی سەركەوتنی راپەڕین كە (ی.ن.ك) لەناو بەرەی كوردستانیدا بەرنامە داڕێژەر و هێزی كاریگەری جێبەجێكاریشی بوو، بە هاوكاری و هەماهەنگی هێزو لایەنە سیاسیە كوردستانیەكان‌ و یەكڕیزی و بەشداری كاریگەری هێزی لەبننەهاتووی جەماوەری گەلەكەمان، هەموو ئەو هەنگاوە مەزنانەش، لە چوارچێوەی كار و بەرنامەی پێشوەختەی یەكێتیە تێكۆشەرەكەتان بووە.
وا ئەمڕۆش ساڵڕۆژی چل و دووهەمین مۆمی تەمەنی ( ی ن ك ) ‌و (41) مین یادی بەرپاكردنی شۆڕشی نوێ دەكوژێنینەوە، واتا پاش چل و دوو ساڵا ئەزموونی ڕۆژانی سەختی پڕاوپڕ لە فیداكاری و ڕێگای هەڵەموتی خەبات، ئەو پرسیارەی كە ڕاست و ڕەوایە لەخۆمانی بكەین، وەك پێداچوونەوەیەك بە ژیانی سیاسیمان، ئەوەیە كە ئایا تا چ ئاستێك یەكێتی‌و شۆڕشی نوێ و راپەڕین، توانیویانە لە بەدیهێنانی ئامانجە سەرەكیەكانی نزیك ببنەوە و ڕێژەی چەندیان لەئامانجەكان هێنراوەتەدی ‌و چ ئەركێكی نوێش هاتۆتە پێش؟ هەروا كامانەن ئەو ئاستەنگ و ڕێگریانەی هاتونەتە پێشی، چەندیان پەیوەستن بە هەلومەرجی بابەتی بەدەر لە ویست و ئیرادەی خۆمان و چەندیشیان بەلاڕێدا بردنی ژیانی سیاسی و حزبیمان بوونەتە هۆكاری خودی و ڕۆڵی یەكێتیان لە مەیدانی تێكۆشان‌و رچە شكاندندا، وەكو جاران نەهێشتۆتەوە؟ ئەمە لەكاتێكدا یەكێتیی دەبوایە ئێستا بیر لەوە بكاتەوە سەرەتاكانی دادپەروەری كۆمەڵایەتی بەدی بهێنێ ‌و لەسەری بەردەوام بێ، نەك قەیرانەكان قوڵ بوونایە و لێكترازان زاڵ بوایەوە، ژیانی حزبیەكەشی كزو لیبرالیەت گەش بكرایە.
ئایا ئیتر ئێستا كاتی بەخۆداچوونەوە و پڕكردنەوەی كەموكوڕیەكان و ڕاستكردنەوەی هەڵەكان‌و رەخنە لەخۆگرتنمان نەهاتووە؟ ئایە كاتی ئەوە نییە كە هەموومان پێكەوە شان بدەینە بەر باری لاسەنگمان و هەوڵی ڕاستكردنەوەی بدەین و ژیانی سیاسی و حیزبیمان بخەینەوە سەر شاڕێی ڕاست و دروستی شایستە بە یەكێتییەكەی مام جەلال ‌و شەهیدان؟ بۆ وەڵامدانەوەیەكی ڕاست و دروستی ئەو پرسیارانە، پێویستمان بە ڕاشكاوی و ئازایەتیەكی لەڕادەبەدەر هەیە، نەك پێچەوانە، دیارە هیچ كاتێك داننان بە هەڵە و كەموكوڕیەكان تووشی لاوازی و بێ ئومێدیمان ناكات، بەڵكو دەبێتە هاندەرێكی ڕاستەقینەمان و سەرباری كێشەو گرفتە ناوخۆییەكانمان، جۆش و خرۆشمان بۆ دۆزینەوەی ڕێگاچارەی ڕاست و ڕەوا بۆ زیاد دەكات، هەربۆیە بەئەركی هەنووكەیی خۆمان و هەموو تێكۆشەرانی یەكێتی دەبینی، كە چی تر لە ئاست كێشەو گرفتەكان دەستەوەستان نەوەستین و بوێرانە پەنجە لەسەر برینەكان دابنێین و تەقەلای تەواو بدەین بۆ ساڕێژكردنیان و حیزبەكەمان بكەینەوە بە درێژەپێدەری ڕێبازی یەكێتیە تێكۆشەرەكەی هەڵگیرسێنەری شۆڕشی نوێ و كاری لێبڕاوانە بكەین بۆ بەدیهێنی ئامانجە لە مێژینەییەكانی لە بەدیهێنانی مافی چارەی خۆنووسین بۆ گەلەكەمان و هێنانە كایەی سیستمێكی پەرلەمانی راستەقینە‌و حوكمڕانییەكی دیموكراسیانە و كۆمەڵێكی مەدەنی دابینكەری یەكسانی ژن‌و پیاو لەهەموو بوارەكاندا.
ئەم دەسەڵات‌و دەستكەوتانەش تەنیا لەگەلەوە سەرچاوەی دەسەڵاتەكانی وەرگرتبێت و لێبڕاوانە كار بۆ چەسپاندنی دادپەروەری كۆمەڵایەتی بكات و هەوڵ بۆ دەستەبەركردنی ئازادیە سیاسییەكانی تاك‌و كۆ بدات و خۆشگوزەرانی بۆ گەلەكەی بەدیبهێنێت.
بۆ ئەم ئامانجەش، یەكێتیی، نەخشە رێگای بۆ قۆناغەكە و هەلومەرجەكە و چارەسەری كێشەكان‌ و هاوسەنگی راستەقینەی حوكمڕانی، هەیە.
سەرباری ئەوانەش، ئەركی نیشتمانی و نەتەوەییمان بەبەراورد لە گەڵ پێشوو چەند بارە زیادی كردووە، بۆ بەئامانج گەیشتنیش نەك هەر لەخۆبردوویی هەمەلایەنەی هەموانی پێویستە، بەڵكو داوای بەرز ڕاگرتنی گیانی یەكتر قبوڵكردن و لێبووردەیشمان لێدەكات.
لای هەمووان ئاشكرایە كە لەپاش كۆتایی مۆتەكەی داعش لە عێراق و ناوچەكە، گۆڕانكاری گەورە لە نەخشەی سیاسی ئەم دەڤەرە بە هەرێمەكەی ئێمەشەوە، لە ئەگەرێكی چاوەڕوانكراو دایە، بەڵام مەخابن كە سروشتی ژیانی سیاسی گەلی كوردستان، ئەمڕ ۆ زیاد لە هەركاتێكی تر لە قەیرانی هەمە جۆردایە، ناو ماڵی كورد پەرش و بڵاوە، پەیوەندی هێز و لایەنە سیاسیەكانی گۆڕەپانی كوردایەتی لەئاستی سەرانسەری كوردستان، نەك لە ئاستی پێویستی قۆناغەكەدا نییە، بەڵكو كێشەی قوڵیش لەنێوان هێزە سیاسییەكاندا هەیە.
هەروا قەیرانە زۆر و زەوەندەكان، هەر لە قەیرانی سیاسی، دارایی، كۆمەڵایەتی و تا بە قەیرانی ناوخۆیی حیزبیش دەگات، تەنگیان بە كوردەواری هەڵچنیوەو ناڕەزایەییەكی فراوانیشیان خوڵقاندووە.
هەموو لایەنە پەیوەندیدارەكان لە دەوڵەتە زلهێزەكانی دونیا تا وڵاتانی ناوچەكە و هێزە ئیقلیمیە جیاجیاكان دەگات، ستراتیژی خۆیان بۆ قۆناغی دوای داعشی ناوچەكەی ئێمە هەیە، هەتا ئێستاش نەزانراوە لەچوارچێوەی ئەو ستراتیژیەی جیهانی‌و ئیقلیمیەدا، دەستەبەری مافە دیموكراسییەكانی نەتەوەی كوردستان، كرابێ.
كەچی هێشتا گەلی كورد و هێزە سیاسیەكانی ریزی لێكترازاوی بەرەو سازانی سیاسی نەگۆڕیووە.
لەم بوارەشدا پێمان وایە، بۆ ڕاستكردنەوەی ئەم هاوكێشە ناجۆرەش دیسانەوە دەبێت یەكێتی ڕۆڵی كاراو شایستە بە خۆی هەبێت و جەسوورانە دابەزێتە مەیدان  و ئەوەی بەڕاست و دروستی دەزانێت، بۆ تێپەڕاندنی ئەم قۆناغە هەستیارە، بەهەماهەنگی هەموو هێزە سیاسیە كوردستانیەكان و بە پاڵپشتی هاوپەیمانەكانمان لە عیراق و ناوچەكە و دونیاش، هەنگاوی پێویستی بۆ بنێین.
داوا لەسەرجەم لایەنە سیاسیە بەشداربووەكانی پرۆسەی سیاسی كوردستانیش دەكەین كە بە ڕەچاوكردنی بەرپرسیارێتی نیشتمانی و بەرز ڕاگرتنی گیانی لێبووردەیی و یەكتر قبوڵكردن، مامەڵە لەگەڵ دۆخەكەدا بكەن و هەنگاوی بەپەلە و عەمەلی بهاوێژن بە ئامانجی لێكنزیك بوونەوە و چارەسەری یەكجاری كێشەكان.
بەتایبەتی لەم هەلومەرجەدا، كە مەترسییەكانی دۆخی سیاسی ناوچەكەو ئەگەرە سیاسییە پڕ لەنیگەرانییەكانی عیراق‌و دەوروبەرەوە، راستە كۆدەنگییەكی گشتی لەسەر یفراندۆم لەباشوری كوردستاندا لەپێناوی سەربەخۆیدا، هەیە.
بەڵام ئەم كۆدەنگییە، كۆدەنگی نیشتمانی‌ و چارەسەری كێشە یاساییەكان‌ و كاراكردنەوەی پەرلەمان ‌و گۆڕینی سیستەمی حوكمڕانی‌ و چارەسەركردنی تەنگوچەڵەمەكانی جەماوەریان پێویستە.
لەم دوو یادە پیرۆزەدا، یادی دامەزراندنی یەكێتیی‌ و بەرپابوونی شۆڕشی نوێ، هەزاران درود و سڵاو بۆ ڕۆحی پاك و بێگەردی شەهیدە نەمرەكانمان دەنێرین..
وتەبێژی وەزارەتی خوێندنی باڵا و توێژینەوەی زانستی ڕایدەگەنێت: لە ئەمڕۆوە (١٥/٨) داواکاری بۆ وەرگرتن لە زانکۆ و پەیمانگە حکومییەکان بەسیستمی ڕاستەوخۆی زانکۆی لە (٣٧٧) بەش و کۆلێژی زانکۆ و پەیمانگەکانی
