بەپێی بەیاننامەیەكی پۆلیسی ئەڵمانیا لەماوەی سێ مانگی رابردوودا، پەناپەران لەو وڵاتە نزیكەی شەست و نۆ هەزار تاوانیان ئەنجامداوە.
پۆلیسی ئەڵمانیا لە بەیاننامەیەكدا ئاشكرایكردووە، كە لەماوەی سێ مانگی سەرەتای ئەمساڵدا، ئەو پەنابەرانەی روویانكردووەتە وڵاتەكەیان، شەست و نۆ هەزار تاوانیان لە 16 ویلایەتی جیاجیای ئەو وڵاتە ئەنجامداوە.
ئاماژە بەوەشكراوە، كە ئەو پەنابەرانەی روویان لەئەڵمانیا كردووە، زۆرینەیان هاووڵاتی عێراقی و سوری و ئەفغانین و ئەو تاوانانەش كە ئەنجامدراون هەر لەو كەمپانەدا بوون، كە پەنابەرانی ئەو سێ وڵاتە تێیاندا نیشتەجێن.
هەر بەپێی بەیاننامەكەی پۆلیسی ئەڵمانیا، زیاتر لەسەدا بیست و نۆی تاوانەكان، دزیكردن و زیاتر 28% تاوانەكانیش پەیوەندییان بەخاوەندارێتی و ساختەكردنەوە هەبووە، ئەمەش لەكاتێكدا لەسەدا بیست و سێی تاوانی ئەو پەنابەرانە، توندوتیژیی جەستەیی‌ و بەندكردنی نایاسایی بوون، جگە لەوەی لەسەدا یەكی تاوانەكان دەستدرێژیی سێكسین و لەسەدا شەش پۆینت شەشیش بەكارهێنانی ماددەی هۆشبەر بوون، كە لەلایەن ئەو پەنابەرانە ئەنجامدراون كە روویان لەئەڵمانیا كردووە.
