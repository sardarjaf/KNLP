 ساسان لە تەمەنی ٢٧ ساڵیدا بەھۆی رەفتارێکی براژنەکەیەوە، دوای شکستھێنانی لەدەستدرێژیکردنەسەری، براژنەکەی و دوو برازای خۆی بەچەقۆ دەکوژێت و وردەکاری رووداوەکەش لەدادگا دەگێڕێتەوە.
کەنار تەمەنی ٣٥ساڵە و خاوەنی دوو منداڵە لەگەڵ مێردەکەی کەناوی(سامان)ە، لەقاتی سەرەوەی ماڵی باوکی مێردەکەی دەژین، لەقاتی خوارەوەشدا خەسوی و دوو شوبرای کەنار پێکەوەن، دوو شوبراکەی ھیچیان ھاوسەرگیریان نەکردووە، یەکێکیان ناوی ساماڵە و ٣٠ساڵە، ئەوەی دیکەیان ناوی ساسانە ٢٧ساڵە، ساماڵ لەکۆمپانیا کاردەکات و کەسێکی بێوەیە و کێشەی لەگەڵ کەس نییە، بەڵام ساسان ھیچ کارێک ناکات و بەردەوام خەریکی خواردنەوەی ماددەی کھولیەکانە و شەڕکردنە لەگەڵ خەڵکیدا و چەندجارێکیش کێشەی بۆ دروستکردون.
رۆژێک کەنار توشی ئازار دەبێت، کاتێک سامانی مێردی دەیبات بۆ نەخۆشخانە دەردەکەوێت کەنار پێویستە نەشتەرگەری بۆ بکرێت، بەڵام پێویستی بەخوێنە و تەنھا ساسانی شوبراشی لەو جۆرە خوێنەی ھەیە، لەوکاتەشدا کەنار رازی نابێت کەخوێنی ساسانی تێبکرێت، بەھۆی ئەوەی ساسان ماددەی کھول دەخواتەوە، بۆیە ساسان زۆرنیگەران دەبێت و بەھۆیەوە ساردی دەکەوێتە نێوان ساسان و براژنەکەی، ماوەیەکی زۆر بەسەر ئەم بابەتە دەڕوات و دایکی سامان واتە خەسوی کەنار نەخۆش دەکەوێت و ناتوانێت خزمەتی کوڕەکانی بکات کە لەسەر ماڵن، بۆیە کەنار بەوکارە ھەڵدەستێت، ھەرسێ ژەمەکە نانیان بۆ ئامادە دەکات، بەڵام بەیانیان دوو شوبراکەی دێنەسەرەوە بۆ نانخواردن تا دایکیان لەخەوڵدەستێت، چونکە زۆرنەخۆشە.
زۆرجار ساسان درەنگتر دێتەسەرەوە، چونکە ھیچ کارێکی نییە و درەنگ لەخەوھەڵدەستێت، تارۆژێک سامان و ساماڵ بەیانی لای کەنار نان دەخۆن و دواتر دەڕۆنە دەرەوە، ساسان دوای چەند کاتژمێرێک دێتەوەسەرەوەو ئەو رقەی لەدڵدا ھەرماوە کە کەنار خوێنی لەو وەرنەگرت، بۆیە لەکاتی نان دانان ھەوڵ دەدات پەلاماری کەنار بدات تا دەستدرێژ سێکسی بکاتەسەر، بەڵام کەنار دەقیژێنێت و ھاوار دەکات و رازی نابێ و دەیەوێت لە مەتبەخەکە رابکات، ساسانیش لەترسی ئەوەی کەنار قسەنەکات چەقۆی لێھەڵدەگرێت و یەک چەقۆ لەلاملی دەدات و دەیکوژێت.
لەوکاتەدا، کە کەنار دەقیژێنێت و ھاواردەکات، منداڵەکانی خەبەریان دەبێتەوە و روداوەکە دەبینن بەچاوی خۆیان کە مامیان دایکیان دەکوژێت، یەکێکیان ١٢ساڵە ئەویتریان ٩ساڵە واتە توانای گێڕانەوەی رووداوەکانیان ھەیە.
ساسان، لەترسدا ئەو دوو مناڵەش کەبرازای خۆیەتی ھەر بەوچەقۆیەی کەدایکیانی کوشت، یەکی چەقۆیەک لەلاملیان دەدات و رادەکات، ئەوانیش گیان لەدەستدەدەن، دوانیوەڕۆ سامان دێتەوەو روداوەکە دەبینێت و ھەواڵی پۆلیس دەدات، بەدواداچوون دەکەن و دەردەکەوێت کە تەنھا ساسان لەماڵەوەبووە لەوکاتەدا و کەپەیوەندی پێوەدەکەن وەڵامناداتەوە، بۆیە گومانەکان لەسەری زیاد دەکات و بەبڕیاری دادوەر دوای دوو رۆژ دەستگیردەکرێت، لەکاتی لێکۆڵینەوەدا دان بەتاوانەکەیدا دەنێت، بۆیە بەپێی ماددەی ٤٠٦ لە یاسای سزادانی عیراقی سزایی لەسێدارەدانی بەسەردا دەسەپێنرێت.
