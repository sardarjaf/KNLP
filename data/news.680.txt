ڕێكه‌وتنی گۆڕان‌و  یه‌كێتی، به‌شێوه‌یه‌كی كاتی به‌ڵام گونجاو، كۆمه‌ڵێك درزی داخست‌و به‌شێوه‌یه‌كی ناجۆرو نیمچه‌ به‌رده‌وامیش، كۆمه‌ڵێك له‌درزه‌كانی به‌كراوه‌یی هێشته‌وه‌.
یه‌كێتی له‌و ڕێكه‌وتنه‌دا خۆی به‌براوه‌ یه‌كه‌میی ده‌بینێت، چونكه‌ نه‌وشیروان مسته‌فا زیاد له‌جارێك گه‌ڕایه‌وه‌ به‌رده‌می مام جه‌لال، به‌ڵام به‌پێچه‌وانه‌ی ئه‌و بۆچونه‌وه‌، سودمه‌ندی یه‌كه‌م له‌و ڕێكه‌وتنه‌دا، بزوتنه‌وه‌ی گۆڕان بوو نه‌ك یه‌كێتی!
یه‌كه‌مین سودمه‌ندبوونی گۆڕان له‌به‌رئه‌وه‌ نیه‌ كه‌زیره‌كانه‌ توانی كێشه‌ی نێوان خۆی‌و پارتی، له‌گه‌ڵ یه‌كێتی، تێكه‌ڵكێش بكات، به‌ڵكو له‌به‌رئه‌وه‌یه‌، به‌پێچه‌وانه‌ی یه‌كێتیه‌وه‌و به‌هۆی ئه‌و ڕێكه‌وتنه‌وه‌، توانی درزه‌ لۆكاڵیه‌كانی خۆی بگرێت‌و باڵی ئۆپۆزسیۆنی خۆی به‌شێوه‌یه‌كی پڕاگماتیكانه‌، تێكه‌ڵ به‌هاوكێشه‌ حزبی‌و سیاسیه‌كانی ناوخۆی بكاته‌وه‌!
لێره‌دا به‌دوور له‌دژایه‌تی و لایه‌نگیری كوێرانه‌، ئه‌و ڕێكه‌وتنه‌ هه‌رچه‌نده‌ زه‌روره‌تێكی حه‌یاتی‌و مێژووییه‌ بۆ سلێمانی، به‌ڵام گرفته‌كه‌ی ئه‌وه‌یه‌، ناتوانێت درزه‌كانی كوردایه‌تی بگرێت، چونكه‌ له‌ئه‌ساسدا نه‌ك نه‌یتوانیوه‌ درزه‌كانی ناو یه‌كێتی بگرێت به‌ڵكو به‌ته‌نیشت درزه‌ كۆنه‌كانه‌وه‌، قڵیشانی تازه‌شی له‌سه‌ر جه‌سته‌ی برینداری یه‌كێتی كردۆته‌وه‌!
