كردنه‌وه‌ی یاریگای زاخۆ وێڕای نیشاندانی شاكارێكی جوان و ده‌سكه‌وتێكی مه‌زن بۆ ئێمه‌ی كورد، كه‌رنه‌ڤاڵێكی گرنگی وه‌رزشی و ئاماژه‌ی بوژاندنه‌وه‌ی ژێرخان و درێژه‌دان به‌ كاروانی ئاوه‌دانی بوو.
له‌گه‌ڵ ئه‌وه‌شدا په‌یامێكی هـوشیاركه‌ره‌وه‌ی توندیشی به‌ دوژمنان گه‌یاند، كه‌ هیچ شتێك ناتوانێ كاروانی ئازادی و سه‌ربه‌خۆی بوه‌ستێنێت، بۆیه‌ هه‌موو تاكێكی كوردی مافی خۆیه‌تی شانازیی به‌و یاریگا جوانه‌ بكات.
له‌و رۆژه‌دا هه‌موو هه‌نگاوه‌كان به‌ره‌و زاخۆ و گۆڕه‌پانی یارییه‌ دۆستانه‌كه‌ی هه‌ڵبژارده‌ی عێراق و یانه‌ی زاخۆ ده‌ڕۆیشتن، جه‌ماوه‌ر له‌ هه‌موو شاره‌كان و به‌ گوڕ و تین و دڵێكی ئاسوده‌ بۆ پشتیوانی هاوزمانیان هاتبوون، هه‌ڵكردنی گه‌وره‌ترین ئاڵای كوردستان، وێنه‌ی ستادیۆمه‌كه‌ی بۆ تابلۆیه‌كی رازاوه‌ و ئه‌فسوناویی گۆڕی.
گوتنه‌وه‌ی سرودی نیشتمانی ئه‌ی ره‌قیب-یش بیرو هـۆشی هاونیشتمانیانی بۆ ده‌وڵه‌ت و سه‌ربه‌خۆبوون برد.
دیاره‌ هه‌موو ئه‌مانه‌ی سه‌ره‌ره‌وه‌ بوونه‌ مایه‌ی ناڕه‌حه‌تی و سه‌رئێشه‌ بۆ كه‌سانێك كه‌ هه‌رگیز چاویان به‌ پێشكه‌وتن و سه‌ركه‌وتنی میلله‌تی كورد هه‌ڵنه‌هاتووه‌، به‌م هۆیه‌شه‌وه‌ به‌دوای بچووكترین ده‌رفه‌ت و بیانوو ده‌گه‌ڕان، بۆ ئه‌وه‌ی له‌و رێگه‌وه‌ به‌ مه‌رامه‌ گڵاوه‌كانیان بگه‌ن.
هاوێشتنی چه‌ند بوتڵێك و گوێنه‌گرتن و مه‌ستنه‌بوون به‌ سروودی نیشتمانی عێراق، باشترین هه‌ڵبوو، تاكو له‌م سۆنگه‌وه‌ هێرشه‌كانیان بۆ سه‌ر كوردستان و خه‌ڵكه‌كه‌ی چڕبكه‌نه‌وه‌، له‌وساوه‌ شه‌قامه‌ شۆڤێنییه‌كه‌ی عه‌ره‌بی و رۆژنامه‌نووس و میدیاكانیان، بوونه‌ته‌ مینبه‌ری هه‌ڵڕشتنی رق و قینه‌ به‌رامبه‌ر به‌ خاكێك كه‌ ئێستا زیاتر له‌ دوو ملیۆن خه‌ڵكی شاره‌كانیانی به‌ هۆی توندوتیژی مه‌زهه‌بی و وێرانی عه‌قڵی خۆیان و سه‌ركرده‌كانیان له‌ باوه‌ش گرتووه‌، سه‌رباری ئه‌و بارگرانییه‌ی كه‌ ئاواره‌كانیش له‌سه‌ر هه‌رێم دروستیان كردووه‌، حكومه‌ته‌كه‌یان بودجه‌ ‌و قووتی خه‌ڵك و شایسته‌ داراییه‌كانی كوردستان ده‌بڕێت، له‌گه‌ڵ ئه‌وانه‌شدا ده‌یانه‌وێ به‌ زوری زۆرداری عێراقیبوونمان به‌سه‌ردا بسه‌پێنن!!!
عێراقیك كه‌ جگه‌ له‌ ئه‌نفال و كیمیاباران و تێكدان و ماڵوێرانی و سه‌رئێشه‌، هـیچ سوودێكی به‌ ئێمه‌ نه‌گه‌یاندووه‌.
ئاشكرایه‌ ئه‌وه‌ی له‌ زاخۆ گوزه‌را، به‌ هیچ ئه‌ندازه‌یه‌ك به‌ رووداوی یاریگا جیاوازه‌كانی به‌غدا به‌راورد ناكرێت، وه‌لێ زه‌ره‌بینه‌كه‌ی به‌غدا به‌مه‌به‌ستی سووكایه‌تیكردن و له‌كه‌داركردنی خه‌ڵك و خاكی هه‌رێم، بابه‌ته‌كه‌ی له‌ ئه‌ندازه‌ی خۆی گه‌وره‌تر كرد و بۆ شاردنه‌وه‌ی شكستی سیاسیانه‌ی یه‌ك له‌دوا یه‌كیان، سۆزی شه‌قامی عه‌ره‌بیان جوڵاند، ئه‌گینا له‌ كام یاریگای كوردستان یاریزان زامدار كراوه‌؟ وه‌ك ئه‌وه‌ی چه‌ند جارێك له‌ به‌غدا یاریزانانی هه‌ولێر برینداركران، تو ویژدانتان به‌ چی ده‌نازن؟ له‌ كۆیی جیهان روویداوه‌ راهێنه‌ری تیپ بكه‌وێته‌ ژێر ره‌حمه‌تی جه‌ماوه‌رو پۆلیس و پاشانیش بكوژرێت؟ محه‌مه‌د عه‌باسی به‌دبه‌خت له‌ هۆڵه‌نده‌وه‌ بۆ خزمه‌تكردنی كه‌ربه‌ڵا و وه‌رزشی وڵاته‌كه‌ی گه‌ڕابۆوه‌، كه‌چی به‌ فیشه‌ك و له‌ده‌ستدانی گیانی پاداشتی چاكه‌تان دایه‌وه‌!!!
من نازانم ئێوه‌ بۆ فێری رۆشنبیری كلتووری جوانی هاندان نابن؟ بۆچی ناوه‌كانی عومه‌ر و عه‌لی به‌باشی له‌یه‌كتر جیاده‌كه‌نه‌وه‌، كه‌چی وه‌رزش و سیاسه‌ت كه‌ دوو بواری زۆر جیاوازن، به‌یه‌ك چاو سه‌یر ده‌كه‌ن؟!
چۆن شه‌رمه‌زارییه‌كه‌ له‌ سه‌ده‌ی بیست و یه‌ك بژی، به‌رزكردنه‌وه‌ی پێڵاو و سووتاندنی ئاڵای كوردستان و سووكایه‌تیكردن به‌ سیمبول و دروشمه‌ نه‌ته‌وایه‌تییه‌كان، جوانترین كارو داهێنانی وه‌رزشیتان بیت!
من نامه‌وێ نووسینه‌كه‌م به‌ هاندان و شه‌رعیه‌تدان به‌ چه‌ند كارێكی هه‌رزه‌كارانه‌ و دوور له‌ گیانی وه‌رزشی لێكبدریته‌وه‌، به‌ڵام پێوسته‌ هه‌موو لایه‌ك كار و كرده‌وه‌ دوژمنكاریی و قیزه‌ونه‌كانتانی بیر بێت ، تاكو بزانرێ كێ ده‌ستپێشخه‌ر بووه‌؟ ئایا ئه‌وه‌ی روویداوه‌ كرداره‌ یان په‌رچه‌كردار؟ به‌ زانینی ئه‌م پرسیارانه‌ ده‌گه‌ینه‌ ئه‌و راستییه‌ی كه‌ كێ ده‌ستپێشخه‌ر و تاوانباره‌!
له‌گه‌ڵ ئه‌وه‌شدا به‌ هـیچ شێوه‌یه‌ك ناشێ كرده‌وه‌ قیزه‌ونه‌كانی ئه‌وان، له‌گه‌ڵ رووداوه‌كه‌ی زاخۆ بخرێته‌ تای یه‌ك ته‌رازوو.
