باندێكی‌ حه‌وت كه‌سی‌ به‌تۆمه‌تی مامه‌ڵه‌كردن به‌پرسیاره‌كانی‌ پۆلی‌ 12ی‌ ئاماده‌ییه‌وه‌ له‌سلێمانی ده‌ستگیركران، ئه‌وه‌ش به‌وته‌ی‌ زیاتر لە سه‌رچاوه‌یه‌ك لە وەزارەتی پەروەردە و به‌ڕێوه‌به‌رایه‌تی گشتی‌ په‌روه‌رده‌ی‌ سلێمانی‌.
سه‌رچاوه‌كه‌ كه‌ به‌رپرسیارێتی هه‌یه‌‌و نه‌یویست ناوی‌ ئاشكرابكرێت تایبه‌ت به‌خه‌ندانی‌ وت "ئه‌و بانده‌ 7 كه‌سن‌و به‌تۆمه‌تی مامه‌ڵه‌كردن به‌پرسیاری‌ تاقیكردنه‌وه‌كانی‌ پۆلی‌ 12 وە لەلایەن پۆلیسەوە ده‌ستگیر كراون، كه‌ سایه‌ق ته‌كسی‌‌و خوێندكاری‌ زانكۆو مامۆستای‌ تێدایه‌"، به‌بێ ئه‌وه‌ی‌ هیچ زانیارییه‌كی تر له‌سه‌ریان ئاشكرابكات.
خه‌ندان زیاتر له‌جارێك په‌یوه‌ندی به‌نه‌قیب سه‌ركه‌وت ئه‌حمه‌د، وته‌بێژی پۆلیسی سلێمانی-ه‌وه‌ كرد، به‌ڵام وه‌ڵامی هیچ كام له‌په‌یوه‌ندییه‌كانی نه‌دایه‌وه‌.
هاوكات سه‌رچاوه‌یه‌ك له‌وه‌زاره‌تی په‌روه‌رده‌ی‌ حكومه‌تی هه‌رێم، زانیارییه‌كانی ئه‌و ئه‌و سه‌رچاوه‌یه‌ی‌ خه‌ندانی ئاشكراكردو جه‌ختیكرده‌وه‌ له‌وه‌ی‌ "هه‌ر ئه‌مڕۆ پێنجشه‌ممه‌ چه‌ند كه‌سێك له‌هه‌ولێریش ده‌ستگیركراون".
ئه‌وه‌ش له‌كاتێكدایه‌ كه‌ دوێنێ‌ چوارشه‌ممه‌ وه‌زاره‌تی‌ په‌روه‌رده‌ی‌ حكومه‌تی هه‌رێمی كوردستان رایگه‌یاند "به‌هۆی‌ مامه‌ڵه‌كردن به‌پرسیاره‌كانی‌ پۆلی‌ 12ی‌ ئاماده‌ییه‌وه‌ دوو به‌ڕێوه‌به‌ری هۆڵ‌و یاریده‌ده‌ره‌كانیان له‌سنووری گه‌رمیان - كفری‌‌و به‌ڕێوه‌به‌رێك‌و یاریده‌ده‌ره‌كه‌ی‌و (٩) كه‌سی تر له‌سنووری ڕانیه‌و به‌ڕێوه‌به‌رێكی هۆڵ‌و دوو چاودێر له‌سه‌نته‌ری شاری هه‌ولێر ده‌ستگیرگراون".
هه‌روه‌ها وه‌زاره‌ت له‌ڕاگه‌یه‌نراوێكدا ده‌ستگیركردنی (١٥) كه‌سی تر راگه‌یاند له‌وانه‌ی "پڕوپاگه‌نده‌یان كردووه‌ بۆ ده‌ستكه‌وتن‌و فرۆشتنی پرسیاری تاقیكردنه‌وه‌كان‌و بازرگانیكردن به‌و ناوه‌وه‌ له‌سنووری پارێزگای سلێمانی‌و هه‌ولێر".
