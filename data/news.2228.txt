ئه‌مڕۆ له‌ كۆنگره‌یه‌كی رۆژنامه‌وانیدا له‌ بینای كۆمه‌ڵه‌ی قوربانیانی كیمیابارانی هه‌ڵه‌بجه‌ ناو ناونیشان و وێنه‌ی سێ منداڵی تری هه‌ڵه‌بجه‌ كه‌ له‌ كاتی كاره‌ستی كیمیابارانی هه‌ڵه‌بجه‌ بروانه‌ته‌ ئێران و له‌وی له‌لایه‌ن چه‌ند خێزانێكه‌وه‌ به‌خێو كراون و له‌ ئێستادا ده‌ركه‌وتووه‌ ئه‌و سێ منداڵه‌ منداڵی هه‌ڵه‌بجه‌ن.
لوقمان عه‌بدولقادر، سه‌رۆكی كۆمه‌ڵه‌ی قوربانیانی كیمیابارانی هه‌ڵه‌بجه‌ له‌ كۆنگره‌یه‌كی رۆژنامه‌وانیدا رایگه‌یاند: "ئامانجمانه‌ كاربكه‌ین بۆ ئه‌وه‌ی منداڵه‌ ونبوه‌كانی هه‌ڵه‌بجه‌ بدۆزینه‌وه‌ بیانگه‌رێنینه‌وه‌ بۆ كه‌سوكاره‌كانیان، چوار خێزانیش په‌یوه‌ندیان كردووه‌ كه‌ منداڵی هه‌ڵه‌بجه‌یان لایه‌".
سه‌رۆكی كۆمه‌ڵه‌ی قوربانیان راشیگه‌یاند: له‌ هه‌ڵه‌بجه‌ لیژنه‌یه‌ك دروست كراوه‌ تا بتوانرێت له‌ رێی ئه‌و لیژنه‌یه‌وه‌ كاربكرێت بۆ دۆزینه‌وه‌ی منداڵه‌ ونبوه‌كانی هه‌ڵه‌بجه‌.
له‌باره‌ی ئه‌و منداڵانه‌ی كه‌ له‌ ئێستادا دۆزراونه‌ته‌وه‌ لوقمان عه‌بدولقادر وتی: "یه‌كه‌م منداڵیان ناوی به‌رزانه‌ و ته‌مه‌نی نۆ مانگ بووه‌ له‌ كاتی كاره‌ساتی كیمیابارانكردنی هه‌ڵه‌بجه‌دا و له‌ ئێستادا له‌ شاری سنه‌یه‌، به‌ڵام دوو ساڵه‌ خوێنی لێ وه‌رگیراوه‌ بۆ ئه‌وه‌ی له‌و رێیه‌وه‌ كه‌سوكاره‌كه‌ی بدۆزێته‌وه‌  و تا ئێستا هیچی بۆ نه‌كراوه‌".
روونیشیكرده‌وه‌: "دووه‌م منداڵیان ناوی ئه‌عزام-ه‌، ته‌مه‌نی دووساڵان بووه‌ ئه‌و كاته‌ له‌ ئێستادا هه‌شت ساڵه‌ هاوسه‌رگیری كردووه‌، به‌ڵام ئه‌عزام كاریگه‌ری چه‌كی كیمیاییی له‌سه‌ر ماوه‌".
وتیشی: "سێه‌م منداڵیان ناوی شاهیلی-یه‌، ته‌مه‌نی حه‌وت مانگ بووه‌ له‌ مه‌شهه‌د له‌لایه‌ن خێزانێكه‌وه‌ به‌خێو كراوه‌ و له‌ ئێستادا له‌ كه‌ره‌جی ولاَتی ئێرانه‌، هاوسه‌رگیری نه‌كردووه‌".
جێی ئاماژه‌یه‌ چه‌ند مانگێك له‌ مه‌و به‌ر كچێكی تری ونبووی هه‌ڵه‌بجه‌ هه‌ر له‌ وڵاتی ئێران دۆزرایه‌وه‌ تا ئێستا كاری بۆ ده‌ركێت بۆ دۆزینه‌وه‌ی كه‌سوكاره‌كه‌ی به‌ڵام وه‌ك خۆی رایده‌گه‌یه‌نێت بێ هیوابووه‌ له‌ دۆزینه‌وه‌ی كه‌سوكاره‌كه‌ی.
