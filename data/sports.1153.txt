لەکۆنگرەیەکی ڕۆژنامەوانیدا کە بۆ یارییەکەی سپۆرتین خیخۆن ڕێکخرابوو لە هەفتەی ٣٥ی لا لیگا، لویس ئێنریکی ڕاهێنەری یانەی بەرشلۆنە هاندەرانی تیپەکەی دڵنیاکردەوە کە لیۆنێل مێسی هیچ پێکانێکی نییە و ئامادەیە بۆ ئەو یارییە.
لەسەرەتادا ئێنریکی لەسەر سەرکەوتنە گەورەکەیان بەرامبەر دیپۆرتیڤۆ لاکۆرۆنا وتی: "سەرکەوتنەکەی ڕیازۆر پاڵنەرێکی گەورە بوو بۆ ئێمە، بەڵام ئەوەی لەو یارییەدا ڕوویدا کۆتایی هاتوو و پێویستە سەرجەم یارییەکانی داهاتوو ببەینەوە".
لەسەر ڕووبەڕوو بوونەوەی خیخۆنیش وتی: "یارییەکی سەرنجڕاکێش دەبێت لە نێوان یانەی یەکەم و ٢٠یەم، هێشتا پێم وایە ئەوان دەتوانن خۆیان لە دابەزین بپارێزن و پێکهاتەیەکی باشیان هەیە".
ئێنریکی باسی حاڵەتی جەستەی مێسیشی کرد کە لە یارییەکەی دیپۆرتیڤۆدا ڕووبەڕووی چەند لێدانێک بوویەوەو وتی: "بەداخەوە مێسی ڕووبەڕووی چەندین لێدان بوویەوە لەو یارییەدا، بەڵام ڕۆژی هەینی بە باشی ڕاهێنانەکانی ئەنجامدا و بەتەواوی ئامادەیە بۆ یارییەکەی خیخۆن".
