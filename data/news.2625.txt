لیژنه‌ی‌ دارایی‌ له‌ ئه‌نجومه‌نی‌ نوێنه‌رانی‌ عیراق رایگه‌یاند، له‌مڕۆوه‌ بڕیاری‌ سه‌پاندنی‌ باج به‌سه‌ر فرۆشتنی‌ كارتی‌ مۆبایل كه‌ 20%ه‌ جێبه‌جێ‌ ده‌كرێت و ئه‌وه‌ش ده‌چێته‌ چوارچێوه‌ی‌ یاسای‌ بودجه‌ی‌ دارایی‌ ساڵی‌ 2015، ئاماژه‌ی‌ به‌وه‌شكرد كه‌ باجه‌كه‌ هاوڵاتیانی‌ هه‌رێمی‌ كوردستانیش ده‌گرێته‌وه‌.
مه‌سعود حه‌یده‌ر ئه‌ندامی‌ لیژنه‌ی‌ دارایی‌ له‌ ئه‌نجومه‌نی‌ نوێنه‌رانی‌ عیراق به‌ خه‌ندانی‌ راگه‌یاند: "به‌رێژه‌ی‌ 20% باج به‌سه‌ر فرۆشتنی‌ كارتی‌ مۆبایلدا ده‌سه‌پێنرێت، ئه‌وه‌ش ده‌چێته‌ چوارچێوه‌ی‌ پراكتیزه‌كردنی‌ به‌نده‌كانی‌ یاسای‌ بودجه‌ی‌ دارایی‌ ساڵی‌  2015 "، رونیشكرده‌وه‌، له‌ بودجه‌دا ئاماژه‌ی‌ به‌و بڕه‌گه‌یه‌ و بڕگه‌ی‌ پاشه‌كه‌وتی‌ به‌زۆر كراوه‌.
وتیشی‌: "ئه‌وه‌ی‌ په‌یوه‌ندی‌ به‌ باجی‌ سه‌ر كۆمپانیاكانی‌ مۆیایله‌وه‌ هه‌یه‌، وه‌ك مادده‌یه‌ك له‌ پرۆژه‌ یاسای‌ بودجه‌دا هاتووه‌، واتا له‌لایه‌ن حكومه‌ته‌وه‌ بۆ ئه‌نجومه‌نی‌ نوێنه‌ران نێردراوه‌، نه‌ك به‌ پێچه‌وانه‌وه‌"، ته‌ئكیدشی‌ كرده‌وه‌ كه‌ باجه‌كه‌ هه‌موو به‌كارهێنه‌رانی‌ كۆمپانیاكان ده‌گرێته‌وه‌ به‌ هاوڵاتیانی‌ هه‌رێمی‌ كوردستانیشه‌وه‌.
دوێنێ‌ هه‌ینی‌ 31/7/2015، كۆمپانیاكانی‌ مۆبایل رایانگه‌یاند، به‌رێژه‌ی‌ 20% باج به‌سه‌ر فرۆشتنی‌ كارتی‌ قسه‌كردنی‌ به‌شداربواندا ده‌سه‌پێنن و بڕیاره‌كه‌ش له‌مڕۆ شه‌ممه‌وه‌، وه‌ك بڕیاری‌ وه‌زاره‌تی‌ دارایی، جێبه‌جێ‌ ده‌كرێت.
