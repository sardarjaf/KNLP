ئێمه‌ چۆن ده‌توانین ره‌هه‌ند و گوتارێكیتر به‌ شانۆ ببه‌خشین؟ ئایا شانۆ بریتیه‌ له‌ پرۆسه‌یه‌كی كۆنكرێتی وهاوكێشه‌یه‌كی ماتماتیكی؟ هه‌میشه‌ ئه‌وه‌ گومانه‌ به‌ره‌و پرسیاری جیاوازمان ده‌بات، ئه‌وه‌ پرسیاره‌ له‌ ئه‌زموونه‌ جیاوازه‌كان نزیكمان ده‌كاته‌وه‌، ئێمه‌ هه‌میشه‌ خه‌ونی گه‌ڕان نایه‌ڵێت وێستگه‌یه‌ك بدۆزینه‌وه‌ بۆ پشوودان، به‌ڵكو خه‌ون به‌ره‌و پانتایی ڕه‌نگه‌ جیاوازه‌كانی شانۆ ئاشنامان ده‌كات.
هه‌ر كاتێ‌ ئه‌زموونێك سنووری خۆی ده‌ست نیشان كرد، ئه‌وه‌ مردنی ئه‌زموونه‌كه‌ ڕاده‌گه‌یه‌نێت، ئه‌زموونكاریه‌ت هه‌میشه‌ له‌ گه‌ڕان و پرسیاری جیاوازدایه‌، هه‌ر بۆیه‌ ده‌رچوون له‌ یاسا باوه‌كان هه‌وڵدانه‌ به‌ره‌و گه‌ڕان بۆ ئه‌زموونی نوێ‌ و ناته‌با، ئه‌وه‌ش پێویستی به‌ ئاگاییه‌كی شانۆیی قووڵ و گه‌ڕانه‌ به‌ناو تیۆر و میتۆده‌ جیاوازه‌كان، قسه‌كردنه‌وه‌یه‌ له‌سه‌ر په‌یوه‌ندی نێوان شانۆ و زانسته‌ مرۆییه‌كان، ئه‌وانه‌ی له‌و په‌یوه‌ندیه‌ ده‌دوێن، ده‌بێت كه‌سانێكبن بێئاگا نه‌بن له‌ زانسته‌كان، چه‌نده‌ ده‌بێت له‌ شانۆ نزیك بێت هێنده‌ش پیًویستی به‌ ئاشنا بوونی ئه‌و زانستانه‌ هه‌یه‌، زانسته‌كان توانای ئه‌وه‌یان هه‌یه‌ هه‌میشه‌ به‌ره‌و بیركردنه‌وه‌ له‌ ئه‌زموونی جیاواز بمانبات، ئه‌و په‌یوه‌ندیه‌ سه‌ره‌نجام له‌ناو ئه‌بستمۆلۆژیای ڕه‌خنه‌یی چڕ ده‌بێته‌وه‌، ئه‌گه‌ر ئه‌و په‌یوه‌ندیه‌ لای ئه‌نتوان ئارتۆ بریتی بوو بێت له‌ په‌یوه‌ندی نێوان ئه‌نترۆپۆلۆژیا و شانۆ، تا له‌ دواجاردا ئه‌و په‌یوه‌ندیه‌ ئه‌نترۆپۆلۆژیای شانۆی خوڵقاند، ئه‌وا زانسته‌كانیتر بێلایه‌ن نه‌بوون له‌ ئاوێته‌ بوونیان به‌ شانۆدا، دیارترینیان كه‌ مه‌به‌ستی ئه‌و نووسینه‌ی ئێمه‌یه‌ ئه‌زموونی شانۆكاری یابانی (تاداشی سوزوكی) ه‌.
تاداشی سوزوكی له‌ دایكبووی ساڵی(1939) ی شاری شیمیسی یابانیه‌, له‌ماڵێك په‌روه‌رده‌ بووه‌ كه‌ مۆسیقای كلاسیكی خۆرئاوایی ئه‌بیستێ‌, وه‌ك چۆن گوێبیستی گۆرانیه‌ سوننه‌تیه‌كانی شانۆی بووكه‌ شوشه‌ بووه‌, له‌ ساڵی 1958 له‌ زانكۆی تۆكیۆ زانستی ئابوری سیاسی ئه‌خوێنێت و له‌ ساڵی1964 بڕوانامه‌ی ده‌رچوون وه‌رئه‌گرێت, ئه‌وه‌ وای لێ‌َ ده‌كات ببێت به‌ خاوه‌نی بیروبۆچوونی چه‌پخوازی, له‌ ماوه‌ی خوێندنی زانكۆدا په‌یوه‌ندی ده‌كات به‌ یانه‌ی شانۆیی كه‌ سه‌ربه‌ زانكۆ بوو, كه‌ به‌ شانۆی (دا سیدای ئازاد) ناوی ده‌ركردبوو, له‌ سه‌ر میتودی ستانسلافسكی لێكۆڵینه‌وه‌ی كردوو چه‌ند ده‌قێكی چه‌پخوازی كه‌ له‌لایه‌ن نوسه‌رانی ڕووسیه‌وه‌ نوسرابوون بۆ شانۆ ده‌ریهێنان, ساڵی(1960-1961) سوزوكی كرا به‌ سه‌رۆكی لیژنه‌ی شانۆی ئازاد, زۆر توندبوو له‌سه‌ر خه‌مه‌ هونه‌رییه‌كان زیاتر له‌ خه‌مه‌ سیاسیه‌كان, پێنج ده‌قی ده‌رهێنا سیانیان هی ئارسه‌ر میلله‌ر و چیخۆف و سارته‌ر بوون, دووانه‌كه‌ی تریشی هی هاوكاره‌كه‌ی بوو له‌ یانه‌ی شانۆی (مینۆرا بیتسۆ یاكۆ).
ده‌قه‌كانی نوسه‌رانی شانۆی ئه‌بسێرد (یونسكۆ و ئه‌دامۆف و ئه‌راباڵ و ئیدوارد ئه‌لبی) له‌وكاته‌دا بڵیسه‌یه‌ك بوو ته‌واوی خه‌یاڵگه‌ی ئه‌وی داگیركردبوو, نه‌خوازه‌له‌ به‌كارهێنانی ته‌كنیكه‌ ئه‌زموونگه‌ریه‌كان ئه‌وه‌ی په‌یوه‌ندی به‌ توخمی شوێن و كاتی شانۆییه‌وه‌ هه‌بوو, له‌ ساڵی(1961) سوزوكی و بیتسۆ یاكۆ تیپی خۆیان دروست كرد, ئه‌و تیپه‌ به‌شێك بوو له‌و ماوه‌یه‌ی كه‌ ده‌ركه‌وتبوون به‌(شانۆی نهێنی) ناسرابوون, سوزوكی به‌دوای رَێگایه‌كدا ئه‌گه‌ڕا بۆ ڕزگاربوون له‌ واقعیه‌تی شانۆی (شینگیكی) هاوچه‌رخ, كه‌خاوه‌نی كاریگه‌ریه‌كی خۆرئاوایی بوو, توانی شێوازێك بهێنێته‌ كایه‌وه‌ كه‌ زیاتر ئه‌ندیشه‌ ئامێز بێت و دووربێت له‌ واقیعه‌وه‌.
ده‌قه‌كانی (بیتسۆ یاكۆ) خاوه‌نی زمانێكی خوڵقێنراو ودره‌وشاوه‌یه‌, ڕێبازی ده‌رهێنانی سوزوكی متمانه‌ی كردبووه‌ سه‌ر ته‌قاندنه‌وه‌ی تواناكانی جه‌سته‌, ئه‌ویش یه‌كی گرتبوه‌وه‌ بۆ خوڵقاندنی نوسینه‌وه‌یه‌كی نوێ‌, كاریگه‌ری ووریاكردنه‌وه‌ بوو بۆ ماوه‌ی نێوان (1962-1967) ئه‌وه‌ش ئه‌و ماوه‌یه‌یه‌ كه‌ سوزوكی پێنج شانۆگه‌ری بیتسۆ یاكۆی ده‌رهێنا, ناسراوترینیان شانۆگه‌ری (فیل) بوو له‌ ساڵی(1962), سوزوكی به‌ شێوه‌یه‌كی هاوسه‌نگ شانۆگه‌ریه‌ كۆن و هاوچه‌رخه‌كانی ده‌رده‌هێنا, دواترینیان (گالیسكه‌یه‌ك ناوی ئاره‌زووه‌)ی تنسی ولیامس ساڵی(1967) بوو.
ساڵی (1966)سوزوكی ناوی تیپه‌كه‌ی گۆڕی و ناوینا (تیپی شانۆی واسیدای بچووك) به‌رنامه‌ سه‌رسوڕهێنه‌ره‌كه‌ی به‌ ده‌قێكی بیتسۆ یاكۆ ده‌ستی پێكرد, به‌ناونیشانی(ده‌رگه‌وان) هه‌ر له‌و ساڵه‌شدا شانۆگه‌رییه‌كی تری هه‌مان نوسه‌ری ده‌رهێنا به‌ناوی (شوكردنی مناڵێكی بچوك), ئه‌و نمایشه‌ سه‌ركه‌وتنێكی گه‌وره‌ی به‌ده‌ست هێنا بۆ نوسه‌ر و ده‌رهێنه‌ره‌كه‌ی, ئه‌و ڕۆژه‌یان هاوكات بوو له‌گه‌ڵ دامه‌زراندنی شانۆییه‌ بچوكه‌كه‌یان له‌ سه‌ر قاوه‌خانه‌ی تۆكیۆ, كه‌ (120) كورسی ئه‌گرته‌ خۆی, له‌و تاقیگه‌ بچووكه‌دا سوزوكی په‌نای ئه‌برده‌ به‌ر فێڵی شانۆیی, ئه‌و بۆ ئه‌وه‌ی ئه‌كته‌ره‌كان بتوانن تا ئه‌و شوێنه‌ی شیاوه‌ گوزارشت به‌ جه‌سته‌ و ده‌نگیان بكه‌ن, ئه‌و شێوازه‌كه‌ی خۆی نزیك ده‌كرده‌وه‌ له‌ شێوازی شانۆی هه‌ژاری گرۆتۆفسكی, سوزوكی له‌ كۆتایی شه‌سته‌كاندا بڕوای وابوو كه‌ نواندن بۆ ڕوبه‌روو بونه‌وه‌ی ئه‌كته‌ره‌ بۆ توانا گوزارشته‌ زاتیه‌كانی و نه‌وه‌ك بۆ ڕاڤه‌كردن یان وه‌رگێڕانی ده‌قی شانۆیی بۆ نووسه‌ر.
له‌ ژێر كاریگه‌ری فه‌لسه‌فه‌ی وجوودی سوزوكی ڕاڤه‌ی ئه‌كته‌ری ئه‌كرد له‌ ڕوبه‌رووبونه‌وه‌ی له‌گه‌ڵ بینه‌ر, ئه‌وه‌ش جۆرێك بوو له‌ خۆ سه‌پاندنی خود, له‌ ئه‌نجامی ئه‌و ڕوبه‌رووبونه‌وه‌یه‌ی بینه‌ر و ئه‌كته‌ر, هه‌ردوولا مرۆڤایه‌تی هاووبه‌شیان بۆ ئاشكرا ئه‌بێت, كه‌ بارگاوی كراوه‌ به‌ ڕووخان و وێرانه‌.
تیپه‌كه‌ی سوزوكی كۆمه‌ڵێك نمایشی ئه‌زموونگه‌ری به‌رهه‌م هێنا كه‌ له‌ ده‌قی خۆرئاوایی و یابانی و هه‌روه‌ها له‌ كابوكی وه‌ریگرتبوو, سوزوكی له‌و باوه‌ڕه‌دابوو كه‌ گرنگی ده‌رهێنه‌ر و پرۆسه‌ی ده‌رهێنان له‌گه‌ڵیائامانجی هاوكاری كردنی ئه‌كته‌ره‌ بۆ گوزارشتكردن له‌ په‌یوه‌ندی كه‌سێتی به‌ڕۆڵه‌كه‌ی, ئه‌وه‌ش له‌ ڕێگه‌ی ئه‌و شێوازه‌ داهێنراوه‌ زیندووه‌ی وا ده‌كات, ڕۆحه‌ نووستوه‌كان له‌ناوه‌وه‌ به‌ئاگابێنێت, ئه‌كته‌ر لێره‌دا پله‌یه‌كی به‌رده‌كه‌وێت, به‌به‌راورد به‌ ده‌قی شانۆیی, (ئازاره‌ دراماتیكیه‌كانی گه‌وره‌مان مه‌سیح)له‌ ساڵی1969) نمایشێك بوو بووه‌ جێگه‌ی سه‌رسوڕمانی هه‌موولایه‌ك, كه‌ گوزارشت كردن بوو له‌كۆلاژكردنی دیمه‌نه‌ ناسراوه‌كانی شانۆی خۆرئاوایی و كابوكی, به‌ شێوازی سوریالی ڕێكخرابوو, ساڵی(1970) به‌شی دووه‌می ئازاره‌كانی مه‌سیحی نمایش كرد, له‌ كۆتایی حه‌فتاكاندا كاروچالاكیه‌كانی تیپه‌كه‌ی به‌ره‌و كۆتایی چوو, بۆیه‌ ساڵی(1980) هه‌وڵی سه‌ر له‌نوێ‌ دامه‌زراندنی له‌ تۆكیۆی پایته‌خت دایه‌وه‌, له‌ ساڵی(1982) فیستیڤاڵی جیهانی (تۆگۆ)ی سازكرد كه‌تیایدا زۆربه‌ی هونه‌مه‌نده‌ ناسراوه‌كانی جیهانی بانگهێشت كردبوو, له‌و ماوه‌یه‌دا كۆمه‌ڵێك ده‌قی یابانی ده‌رهێنا, له‌وانه‌(كلیت منسترا)و(دیۆن زۆس) له‌ ساڵی1990 (ڕوخانی ماڵی ئاتریۆس) كه‌ له‌ ده‌قی كلیمنسترا ئاماده‌كرابوو, له‌ ساڵی1983 له‌ هۆڵی شانۆیی ئیمپراتۆری (فاده‌ن  1900 كورسی) نمایش كرا.
هه‌روه‌ها هه‌ردوو ده‌قی(باخوسیه‌كان و كلیمنسترا) ی به‌ هه‌ردوو زمانی یابانی و ئینگلیزی نمایش كرد.
سوزوكی له‌كاره‌كانیدا به‌ره‌و مرۆڤناسی (ئه‌نترۆپۆلۆژیا) كاری نه‌كردووه‌، به‌ڵكو له‌ناو كۆمه‌ڵناسی (سۆسیۆلۆژیا) وه‌ په‌یوه‌ندیه‌كه‌ی خوڵقاندۆته‌وه‌، هه‌موو پرسیار و گومانه‌كانی به‌رهه‌می ئه‌و په‌یوه‌ندییه‌، هه‌ر بۆیه‌ ئه‌و له‌ كاركردن زیاتر له‌سه‌ر چه‌مكه‌ كۆمه‌ڵناسیه‌كان كار ده‌كات، به‌ تایبه‌تی كۆمه‌ڵناسه‌ ئه‌مریكیه‌كان ده‌كاته‌ سه‌رچاوه‌ی سه‌ره‌كی كاره‌كانی، كولتور وه‌ك چه‌مكێكی كۆمه‌ڵناسی كاریگه‌ریه‌كی گه‌وره‌ی له‌سه‌ر بیركردنه‌وه‌و میتۆدی كاركردنی هه‌یه‌، ئێمه‌ هه‌وڵ ده‌ده‌ین له‌سه‌ر چه‌ند ره‌هه‌ندێكی ئه‌زموونه‌كه‌ی بدوێین، هه‌روه‌ها چه‌مك و زاراوه‌كانی تاچه‌ند به‌ مانای نوێ‌ بارگاوی كراوه‌؟ شانۆكه‌ی له‌ناو چ پۆلین كاریه‌كه‌؟ ده‌چێته‌وه‌ سه‌ر چ قۆناغێك و ڕه‌خنه‌كانی ئاراسته‌ی كوێ‌ً ده‌كات؟ ئایا ئه‌و ئه‌زموونه‌ به‌ ته‌نیا ئه‌زموونێكی خۆرهه‌ڵاتی یا ڕاستر بڵێین یابانیه‌؟ ئه‌و ئه‌زموونه‌ توانای خۆناساندنێكی سه‌ربه‌خۆی هه‌یه‌ به‌وه‌ی وه‌ك ئه‌زموونێكی ده‌وڵه‌مه‌ند بیناسین كه‌ بتوانین سوود له‌ تێروانینه‌كانی وه‌ربگرین؟ ئێمه‌ هه‌وڵ ده‌ده‌ین له‌ ته‌واوی ئه‌و نووسینه‌دا له‌سه‌ر ئه‌و پرسیارانه‌ ئیش بكه‌ین.
ئیشكردنی سوزوكی له‌ شانۆدا گه‌ڕانه‌وه‌یه‌ به‌ره‌و چه‌مكی كولتور به‌هۆی ئه‌وه‌ی ئه‌و چه‌مكه‌ له‌ناو ده‌لاله‌تی سۆسیۆلۆژیه‌وه‌ (كۆمه‌ڵناسی) بارگاوی كراوه‌، بۆیه‌ ئه‌ویش هه‌ر له‌ناو ئه‌و زانسته‌وه‌ سه‌یری ئه‌و چه‌مكه‌ ده‌كات، ئه‌گه‌ر كولتور خاوه‌نی چه‌ندین پێناسه‌ی جیاواز بێت، له‌ جۆری "كولتور بریتیه‌ له‌ گشتێكی ئاڵۆز له‌ زانست و زانیاری و هونه‌رو، هزر و بیروباوه‌ڕ و یاسا و دیسپلین و دابونه‌ریت و ترادسیۆنه‌كان، به‌ كورتی گشت ئه‌و فێربوون و عاده‌تانه‌ی كه‌ مرۆڤێك وه‌كو ئه‌ندامێكی كۆمه‌ڵگا وه‌ریده‌گرێت"(1) به‌ڵام به‌هۆی ئه‌وه‌ی سوزوكی زیاتر بایه‌خ ده‌دات به‌ كۆمه‌ڵناسه‌ ئه‌مریكیه‌كان و جه‌خت له‌سه‌ر بۆچوونه‌كانی ئه‌وان ده‌كاته‌وه‌، بۆیه‌ ده‌بینین له‌ تێڕوانینه‌كانیدا ئه‌و پێناسه‌ی كۆمه‌ڵناسی ئه‌مریكی سامنێر زۆر به‌ ڕوونی هه‌ست پێده‌كه‌ین كه‌ ده‌ڵێت "كولتوور بریتیه‌ له‌ كۆمه‌ڵێك داب ونه‌ریت و ترادسیۆن و دامه‌زراوه‌ی كۆمه‌ڵایه‌تی" (2)
گه‌ڕانه‌وه‌ی ئه‌ویش بۆ شانۆی كۆنی یابانی به‌ره‌نجامی ئه‌و تێگه‌یشتنه‌ كۆمه‌ڵناسییه‌، به‌ڵام له‌وه‌ ده‌چێت پرسیاری ئه‌وه‌ له‌ خۆمان بكه‌ین، كه‌ بۆچی بایه‌خ به‌ كۆمه‌ڵناسه‌ ئه‌مریكیه‌كان ده‌دات؟ به‌ر له‌ هه‌ر شتێك ئه‌و جیاكاریه‌ی كۆمه‌ڵناسه‌ ئه‌مریكه‌كان ده‌یكه‌ن له‌ نێوان دیارده‌ كۆمه‌ڵایه‌تیه‌كان و دیارده‌ كوولتوریه‌كان بۆخۆی دۆزینه‌وه‌ی ئاراسته‌یه‌كی نوێیه‌ بۆ كاری شانۆیی كه‌ بتوانێت دیارده‌ی كۆمه‌ڵایه‌تی و كولتووری له‌ شانۆدا جیا بكاته‌وه‌، كۆمه‌ڵناسی ئه‌مریكی "زیاتر بایه‌خ به‌ (په‌یوه‌ندییه‌كان) ده‌دات نه‌ك (بونیاد) و (دامه‌زراوه‌)، كێشه‌ تایبه‌ته‌كانی كۆمه‌ڵگای ئه‌مریكایی، واته‌ ململانێی نه‌ژادی، كه‌مایه‌تیه‌كان و تاوانكاری (به‌ تایبه‌ت تاوانكاری لاوان) زه‌مینه‌ی زۆربه‌ی لێكۆڵینه‌وه‌كان بووه‌ و ده‌بێت، كه‌م كتێبی كۆمه‌ڵناسی ئه‌مریكایی هه‌یه‌ باسی كێشه‌ی نه‌ژادی نه‌كردبێ‌" (3)
لێره‌وه‌ بۆمان ده‌رده‌كه‌وێت كه‌ بۆچی سوزوكی بایه‌خ به‌ كۆمه‌ڵناسه‌ ئه‌مریكیه‌كان ده‌دات، به‌وه‌ی بایه‌خدان به‌ په‌یوه‌ندیه‌كان به‌لایه‌وه‌ گرنگتره‌، به‌لام په‌یوه‌ندیه‌كان لای ئه‌و چیه‌؟ ئه‌وه‌یه‌ ئه‌وپرسیاره‌ی پێویسته‌ به‌ دوای وه‌ڵامه‌كه‌یدا بگه‌ڕێین.
په‌یوه‌ندی هه‌ریه‌ك به‌ جه‌سته‌كانه‌وه‌، خوڵقاندنی په‌یوه‌ندی گروپێكی كۆمه‌ڵایه‌تیه‌ كه‌ ده‌یه‌وێ‌ له‌ ڕه‌فتاره‌كانی ژیانی ڕۆژانه‌وه‌ بیگوازێته‌وه‌ بۆ په‌یوه‌ندی كردن به‌ گروپێكی شانۆیی، ئه‌و په‌یوه‌ندیه‌ به‌ره‌نجامی كوشتن و لابردن و نه‌مانی جیاوازیه‌ جه‌سته‌ییه‌كانه‌، كه‌ نمایش جه‌سته‌ی تاك ده‌گۆڕێته‌ سه‌ر جه‌سته‌ی كۆ، ئه‌و كۆیه‌ شوناسی كۆمه‌ڵایه‌تی گروپی ئه‌كته‌رانه‌، ئه‌وه‌ش ده‌بێته‌ له‌دایكبوونی كۆمه‌ڵگایه‌ك كه‌ به‌زمانی خۆی به‌ (كۆمه‌ڵگای ڕۆشنبیری) ناوی ده‌بات.
كێشه‌ی شوناسی كۆمه‌ڵایه‌تی بابه‌تێكی گرنگی ئه‌و ئه‌زموونكاره‌یه‌، بۆیه‌ بۆ دوو جۆر له‌ ووزه‌ پۆلینی ده‌كات (ووزه‌ ئاژه‌ڵیه‌كان) و(ووزه‌ نائاژه‌ڵیه‌كان) ئاژه‌ڵیه‌كان ده‌گوازێته‌وه‌ بۆ جه‌سته‌ی مرۆڤ و گیاندار هه‌رچی ووزه‌ نائاژه‌ڵیه‌كانه‌ به‌ ووزه‌ ته‌كنه‌لۆژیه‌كان ناوی ده‌بات، ئه‌و پۆلینكاریه‌ شوناسی ئه‌زموونه‌كه‌مان تێده‌گه‌یه‌نێت به‌وه‌ی له‌و ڕێگه‌یه‌وه‌ ڕه‌خنه‌ ئاراسته‌ی مۆدێرنیتی ده‌كات، ڕه‌خنه‌گرتنی له‌ مۆدێرنیتی گه‌ڕانه‌وه‌یه‌كی نۆستالۆژی نیه‌ بۆ سه‌رده‌می شانۆی به‌ر له‌ مۆدێرنیتی، ڕاسته‌ ئه‌و ئاماژه‌ بۆ شانۆ كۆنه‌كانی یابانی ده‌كات، به‌ڵام ئه‌و باسكردنه‌ هێنده‌ی ئاماژه‌كردنه‌ بۆ ووزه‌یه‌كی ئاژه‌ڵی كه‌ توانای خوڵقاندنی شانۆی هه‌بووه‌، مه‌به‌ست گه‌ڕانه‌وه‌ نیه‌ بۆناو گریمان و ده‌لاله‌ته‌كانی جیهانی سوونه‌تی ئه‌و ئه‌زموونانه‌، به‌ڵكو دژ وه‌ستانه‌وه‌یه‌ به‌رامبه‌ر به‌ مۆدێرنیتی به‌وه‌ی نه‌یتوانی شانۆ به‌ره‌و پێشه‌وه‌ به‌رێت، چ له‌ڕووی ته‌كنیكی هونه‌ریه‌وه‌، چ له‌ ڕووی په‌یوه‌ندی كۆمه‌ڵایه‌تی، به‌ڵكو ئه‌وه‌ ته‌كنه‌لۆژیا بوو باڵی ته‌واوی به‌سه‌ر سه‌رجه‌م په‌یوه‌ندی و ته‌كنیكه‌كان و هونه‌ردا گرتبوو، بۆیه‌ ئه‌و دژایه‌تیه‌ی بۆ مۆدێرنیتی سوزوكی ده‌كات به‌ یه‌كێك له‌و شانۆكارانه‌ی ڕه‌خنه‌ ئاراسته‌ی مۆدێرنیتی ده‌كه‌ن و میتۆدی كاركردنیشی ئاراسته‌یه‌كی نوێی تیا ده‌خوڵقێنێت بۆ شانۆی پۆست مۆدێرنیتی.
میتۆدی كاركردنی بریتیه‌ له‌سه‌ر له‌نوێ‌ ئاماده‌كردنه‌وه‌ی ئه‌كته‌ر، له‌ ڕێگه‌ی هه‌سته‌كانی جه‌سته‌وه‌، به‌ تایبه‌ت بایه‌خدانی تایبه‌تی به‌ قاچه‌وه‌ له‌ ڕێگه‌ی لێدان له‌ زه‌وی، ئه‌وه‌ش هه‌ر زوو په‌یوه‌ندی جه‌سته‌ و زه‌وی ده‌كات به‌ په‌یوه‌ندیه‌كی ئه‌زه‌لی به‌وه‌ی جه‌سته‌ ته‌نانه‌ت له‌ مردنیش ده‌سبه‌رداری ئه‌و په‌یوه‌ندیه‌ نابێت، چونكه‌ بۆ زه‌وی ده‌گه‌ڕێته‌وه‌، ئه‌و په‌یوه‌ندیه‌ پرۆسه‌یه‌كه‌ بۆ لابردنی جیاوازی ڕه‌گه‌زی ونه‌ژادی، به‌كار هێنانه‌وه‌ی یاده‌وه‌ری له‌لایان ئه‌كته‌ر و گه‌ڕانه‌وه‌ بۆ كولتوری جه‌سته‌ی خۆی، به‌ مانای ئه‌كته‌ر خاوه‌نی كولتورێكی تایبه‌ته‌ كه‌ ئه‌و كولتوره‌ شوناسی ئه‌وی بنیاتناوه‌، له‌و میتۆده‌دا ئه‌كته‌ر ئه‌و كولتوره‌ ده‌گه‌ڕێنێته‌وه‌ نێو ساته‌وه‌ختی كاركردنیدا، مۆسیقا له‌ڕاهێنانی ئه‌كته‌ردا به‌ دوو قۆناغ تێده‌په‌ڕێ‌, سه‌ره‌تا بۆ ده‌ربڕینی هه‌موو ئه‌وانه‌ی ناخی بۆ به‌تاڵ بوونه‌وه‌و لێدان به‌ قاچه‌كان له‌ زه‌وی، تا به‌ ته‌واوی خاو ده‌بێته‌وه‌و به‌ تاڵ ده‌بێت له‌هه‌ر توڕه‌ بوون و گرژی و دڵه‌ ڕاوكه‌یه‌ك.
به‌دوای خاوبوونه‌وه‌ قۆناغی دووه‌می ڕاهێنانه‌كه‌ مۆسیقا له‌ ڕێگه‌ی ڕه‌زمێكی سلۆ و نه‌رمه‌وه‌ هه‌ڵی ده‌ستێنێته‌وه‌، ئه‌وه‌ پرۆسه‌یه‌كی سه‌ره‌كیه‌ بۆ ئاماده‌كردنی ئه‌كته‌ر، دیاره‌ ئه‌و میتۆده‌ جه‌ختی زۆر ده‌كاته‌ سه‌ر شانۆی ژاپۆنی به‌ تایبه‌ت له‌ گه‌ڕانه‌وه‌ی بۆ ئه‌و ڕابردووه‌، كه‌ كه‌سانێكیش به‌ میتۆدێكی تایبه‌ت به‌ ژاپۆنی ده‌یبینن، كه‌ بۆ شانۆكارانی تر په‌یڕه‌و كردنی زه‌حمه‌ته‌، به‌ڵام سوزوكی پێداگریه‌كی زۆر ده‌كات له‌وه‌ی ئه‌و میتۆده‌ تایبه‌ت نیه‌ به‌ ژاپۆنیه‌كان، بۆیه‌ زیاتر ئه‌و پێداگیریه‌ له‌گه‌ڵ ئه‌كته‌ره‌ ئه‌مریكیه‌كان ده‌كات "هه‌ندێك له‌وانه‌ی چاودێری ڕاهێنانه‌كانمیان كردووه‌، وای داده‌نێن به‌ ته‌واوی ژاپۆنیه‌ وله‌گه‌ڵ ئه‌كته‌ره‌ ئه‌مریكیه‌كان ناگونجێت، بیانوی دروستكراو ئه‌وه‌یه‌ كه‌ قاچه‌كانی ئه‌وان له‌ قاچی ژاپۆنیه‌كان درێژتره‌، له‌ واقیعدا مه‌سه‌له‌كه‌ قاچی درێژی نیه‌"(4)
به‌ڵكو به‌لایه‌وه‌ له‌ده‌ستدانی ووردبینیه‌ له‌لای ئه‌مریكیه‌كان، به‌ تایبه‌ت ئه‌و كاته‌ی هه‌موو خه‌یاڵیان لای قاچدانه‌ له‌زه‌وی, پێی وایه‌ ئه‌و كاته‌ ئه‌كته‌ره‌ ئه‌مریكیه‌كان ئه‌و ووردبینیه‌ له‌ ده‌ست ده‌ده‌ن, ئه‌و ئه‌زموونه‌ وه‌ك له‌ ووته‌كانی سوزوكی ده‌رده‌كه‌وێت ده‌كرێت وه‌ك ئه‌زموونێكی جه‌سته‌یی بگوازرێته‌وه‌ بۆ شانۆی كولتوره‌كانی تر، به‌ تایبه‌ت بۆ ئه‌و گروپ وكولتوره‌ جیاوازانه‌ی كه‌ كاركردنیان له‌ شانۆدا به‌دژی ڕێره‌وی شانۆی مۆدێرنیتیه‌، مه‌رج نیه‌ ئه‌و تێڕوانینانه‌ هه‌مووی وه‌ك ئه‌وه‌ی ئه‌و خوازیاره‌ په‌یڕه‌و بكرێت، به‌ڵام میتۆدێكه‌ ده‌توانێ‌ سه‌ر له‌نوێ‌ له‌ پرۆسه‌یه‌كی جیاوازدا ئه‌كته‌ر ئاماده‌ بكاته‌وه‌.
دیاره‌ سوزوكی سه‌رباری ئه‌وه‌ی ده‌یه‌وێت كۆمه‌ڵناسیه‌كی تایبه‌تی له‌ شانۆدا بخولقێنێت، به‌ڵام له‌و زانسته‌ شانۆییه‌ پۆست مۆدێرنیتیه‌دا نه‌یتوانیووه‌ به‌ ته‌واوی ده‌سبه‌رداری ئه‌نترۆپۆلۆژیای شانۆ و تێڕوانینه‌ ئه‌نترۆپۆلۆژیاكان به‌ تایبه‌ت بۆ مرۆڤی ژاپۆنی واز بهێنێت، بۆیه‌ زۆر جه‌خت له‌سه‌ر بۆچوونه‌كانی ئه‌نترۆپۆلۆژیستی یابانی شنۆ بۆ ئۆریگاكی ده‌كاته‌وه‌، به‌ تایبه‌ت له‌ ڕووی په‌یوه‌ندی جه‌سته‌ به‌ زه‌ویه‌وه‌، ئه‌گه‌رچی ئه‌وه‌ مانای وانیه‌ كه‌ ئه‌و نه‌یتوانیبێت به‌ره‌و زانستێكی شانۆیی نوێ‌ ڕێگا ببڕێت، به‌ڵكو میتۆده‌كه‌ی ئه‌و به‌ ته‌نیا خوڵقاندنی زانستێكی شانۆیی نیه‌، به‌ڵكو بنیاتنانی ریبۆرتوارێكی شانۆیی ئه‌زموونگه‌ریشه‌ كه‌ ده‌توانرێت پیاده‌ بكرێت، ڕیبۆرتوارێك هیچی كه‌متر نیه‌ له‌ ریبۆرتواری ئه‌زموونكاره‌ مه‌زنه‌كانی شانۆ و ده‌رگا كردنه‌وه‌یه‌كی جدیشه‌ بۆ پرۆسه‌ی ئاماده‌كردنی ئه‌كته‌ر به‌ر له‌ مه‌شق و خوڵقاندنی تواناكانی، ئه‌وه‌ش نووسینه‌وه‌یه‌كی نوێیه‌ بۆ ڕاهێنان و میتۆدی شانۆیی.
سوزوكی ده‌یویست شانۆی ژاپۆنی له‌و وێنه‌ واقعیه‌ ده‌رباز بكات كه‌ له‌ شانۆی شینگیكی هاوچه‌رخ ده‌ركه‌وتبوو, ئه‌م شانۆیه‌ له‌ژێر كاریگه‌ری شانۆی خۆرئاوایی بنیات نرابوو, بۆیه‌ ده‌یویست ژاپۆنیه‌كان له‌ناو كولتوری كۆمه‌ڵگای خۆرهه‌ڵاتیه‌وه‌ شانۆی خۆیان بنیات بنێن, بۆ ئه‌وه‌ش دوو ڕێگای گرنگ له‌كاركردنی شانۆیی ئه‌ودا ده‌رده‌كه‌وێت, كه‌ هه‌ردووكیان په‌یوه‌ندیه‌كی وابه‌سته‌یان هه‌یه‌ به‌ویتریانه‌وه‌, یه‌كێكیان تێگه‌یشتنێكی تیۆریه‌ كه‌ بروای وایه‌ هێزی بزوێنه‌ری پرۆسه‌ی خوڵقاندن له‌نمایشی شانۆیی په‌یوه‌سته‌ به‌و تێگه‌یشتنه‌وه‌ی كه‌ دنیا بریتیه‌ له‌شێتخانه‌یه‌ك وئێمه‌ش هه‌موومان له‌و شێتخانه‌یه‌داین.
بۆیه‌ شانۆ به‌لایه‌وه‌ كرده‌یه‌كی نه‌ستیه‌ ئه‌وه‌ ته‌قاندنه‌وه‌ی خه‌یاڵه‌, چوونه‌ ناو دنیای شێتیه‌, كاتێ‌ مرۆڤه‌كان بوون به‌شێت به‌مانای كۆمه‌ڵایه‌تی نیه‌ بۆ كرده‌ی شێت بوون, به‌ڵكو ئه‌وه‌ش ده‌ركه‌وتنی ڕێگای دووه‌مه‌ ئه‌وه‌یان پراكتیكێكی شانۆییه‌ كه‌ په‌یوه‌سته‌ به‌ ده‌رهێنانی شانۆییه‌وه‌, بۆیه‌ "شێوازی ده‌رهێنانی كه‌ سوزوكی متمانه‌ی بكاته‌ سه‌ر ته‌قاندنه‌وه‌ی توانا جه‌سته‌ییه‌كانه‌" (5)
ئه‌و دوو ڕێگایه‌ میكانیزمه‌ شانۆییه‌كانی شانۆی ئه‌و پێك دێنن, له‌پێناو ڕزگاركردنی شانۆ له‌و كاریگه‌ریه‌ خۆرئاواییه‌, بۆیه‌ شێتی وتوانا خه‌فه‌كراوه‌كانی نه‌ست هێزی خوڵقاندنه‌وه‌ی نمایشی شانۆیی پێك دێنن, دنیا وه‌ك شێتخانه‌, به‌واتای خه‌ون بینینی بێسنوری مرۆڤ له‌ شوێن ئه‌وه‌ واده‌كات لۆژیك ته‌سلیمی سیستمی ئاخاوتنی ئاكار نه‌بێت, به‌مانایه‌كیتر شێتی له‌شوێن كه‌ شێتخانه‌یه‌ په‌یوه‌ست نیه‌ به‌وێنه‌ی كۆمه‌ڵایه‌تی بۆ شێتی كه‌ عه‌قڵی مۆدێرنیتی شێته‌كانی له‌ڕێگه‌ی كه‌شتیه‌كه‌وه‌ له‌كۆمه‌ڵگا دووری ده‌خستنه‌وه‌, ئه‌وه‌ش گه‌ڕانه‌وه‌یه‌ بۆ په‌یوه‌ندیی نێوان عه‌قڵ وشێتی, چونكه‌ ئه‌و شانۆ سوونه‌تیه‌ی ئاماده‌ بووه‌ له‌ژێر لۆژیكی سه‌یركردنی خۆرئاوا وه‌ك شانۆیه‌كی عه‌قڵانی سه‌یر كراوه‌, دیاره‌ عه‌قڵ به‌دوای بیرۆكه‌ی كوشتنی یه‌زدان ده‌ركه‌وت, ئه‌و كاته‌ی نیتچه‌ی فه‌یله‌سووف بیرۆكه‌ی كوشتنی یه‌زدان دێنێته‌ پێشه‌وه‌, به‌واتای له‌دایكبوونی ده‌سه‌ڵاتی عه‌قڵه‌, به‌ڵام كاتێ‌ عه‌قڵ وه‌ك حیكایه‌تێكی مۆدێرنیتی ده‌رده‌كه‌وێت, ئیدی هه‌موو دامه‌زراوه‌كانی مۆدێرنیتی له‌سه‌ر پایه‌كانی عه‌قڵ بنیات ده‌نرێت.
دامه‌زراوێكی كولتوریی وه‌كو شانۆش كه‌ چووه‌ سه‌ر سیستمێكی عه‌قڵانی مانای وایه‌ ده‌بێته‌ به‌شێك له‌دامه‌زراو وفه‌رهه‌نگیه‌كان كه‌ شانۆ به‌ حیكایه‌ت ده‌كات, ئه‌وه‌ش بۆ شانۆكارانێك كه‌ خه‌ون وگه‌ڕان به‌دوای نه‌زانراو هه‌نگاویان پێ‌ بهاوێت, حیكایه‌ت تووشی جۆره‌ وه‌ستانێكی ده‌كات, بۆیه‌ شێتی هاتنه‌ ده‌ره‌وه‌یه‌ له‌و سیستمه‌ عه‌قڵانیه‌, ئه‌وه‌ش مه‌ترسی مۆدێنریتیه‌ له‌شێتی, بۆیه‌ شێته‌كانی له‌كۆمه‌ڵگا كرده‌ ده‌ره‌وه‌, بۆیه‌ شێتی وه‌ك ئه‌وانه‌ی نه‌خۆشی پێستیان هه‌بوو له‌كۆمه‌ڵگا ده‌كرانه‌ ده‌ره‌وه‌, بۆیه‌ باسكال ئه‌و كاره‌ی مۆدێرنیتی وه‌ك جۆرێكی تری شێتی سه‌یر كرد به‌وه‌ی "شێته‌كان به‌ڕاده‌یه‌ك شێتن, كه‌ ئه‌گه‌ر بێت‌ومرۆڤ وابزانێت كه‌شێت نییه‌, ئه‌وا به‌جۆرێكی دی شێته‌" (6)
له‌م ڕوانگه‌یه‌ی باسكال گه‌ر سه‌یری بابه‌ته‌كه‌ بكه‌ین, ئه‌وا مانای وایه‌ هه‌موو مرۆڤێك جۆرێك له‌شێتی هه‌یه‌, به‌ڵام ئه‌و سیستمه‌ عه‌قلانیه‌ شێتی لێ‌ ده‌شارێته‌وه‌, به‌لام سوزوكی له‌شانۆدا ده‌یه‌وێت ئه‌و ده‌مامكه‌ له‌سه‌ر ڕووی عه‌قڵ لابه‌رێت وئه‌و شێتیه‌ی مرۆڤه‌كان بگوازێته‌وه‌ ناو ڕاهێنانه‌ شانۆییه‌كان تاوه‌كو ئه‌كته‌ر ئازاد بێت وبتوانێ‌ له‌و كرده‌ نه‌ستیه‌وه‌ خۆی بنیات بنێت, به‌ڵام كولتوری خۆرهه‌ڵات كاتێ‌ ده‌كه‌وێته‌ ژێر كاریگه‌ری شانۆی خۆرئاوا به‌ته‌نیا له‌وێوه‌ نه‌هاتووه‌ كه‌ خۆرئاوا وه‌ك سێنته‌رێكی شانۆیی سه‌یر ده‌كات, به‌ڵكو ئه‌وه‌ ترسه‌ له‌كولتوره‌كه‌ی خۆی, ترسێك كه‌ نه‌توانێت چۆن كولتور بخوێنێته‌وه‌, ئاخۆ ڕووبه‌رووی چه‌مكی موه‌قه‌دده‌س نابێته‌وه‌, ئه‌و ترسه‌ له‌خۆی ڕاكردنه‌ به‌ره‌و كولتوری خۆرئاوا, خۆرئاوایه‌ك وه‌ك فۆكۆ له‌تێزه‌كه‌ی به‌ناوی (مێژووی شێتی له‌سه‌رده‌می كلاسیكی) به‌ته‌واوی له‌سه‌ری ده‌وه‌ستێت, كه‌ مرۆڤی خۆرئاوایی مرۆڤێكه‌ شێته‌كان له‌خۆی ده‌كاته‌ ده‌ره‌وه‌.
سوزوكی له‌ڕێگه‌ی بینینی دنیا وه‌ك شێتخانه‌یه‌ك به‌واتای كۆتایی هاتنی گه‌مه‌یه‌كی سواو له‌شانۆدا كه‌ په‌یوه‌سته‌ به‌ سیستمێكی عه‌لانی كه‌ له‌شانۆی شیگنكی ژاپۆنی به‌ناوی واقعیه‌ت خۆرئاوا ده‌یخوات, بۆ ئه‌وه‌ش جه‌سته‌ وده‌نگ ده‌بنه‌ ئه‌و دوو بونیاده‌ پته‌وه‌ی شانۆ, وه‌ك له‌نمایشی (ئه‌لیكترا) ده‌بینین ئه‌وه‌ به‌ته‌نیا گه‌ڕانه‌وه‌ نیه‌ بۆ كولتوری گریكی به‌قه‌د ئه‌وه‌ی كولتوری ژاپۆنی وه‌ك ئه‌زموونكردنی مرۆڤه‌كان له‌شێتخانه‌یه‌ك ده‌بینین, هه‌موویان ئازادن كه‌ جه‌سته‌ وده‌نگ چۆن سه‌ر له‌نوێ‌ بوونی خۆیان له‌بۆشایی بنیات ده‌نێنه‌وه‌, به‌دڵنیاییه‌وه‌ جۆرێك لێكچوون له‌گه‌ڵ گرۆتۆفسكی ده‌بینین, به‌ڵام ئه‌وه‌ی جیای ده‌كاته‌وه‌ ئه‌وه‌ خاسیه‌ته‌ كولتوریه‌كانه‌ مانایتری پێ‌ ده‌داته‌وه‌, كه‌ به‌ره‌و خه‌سڵه‌ته‌ جیاوازه‌كانی هه‌نگاو بنێت, كه‌ په‌یوه‌سته‌ به‌ په‌یوه‌ندیی نێوان شانۆ وكولتور.
بۆ ئه‌و دۆخه‌ش ده‌گه‌ڕێته‌وه‌ ناو چیرۆكه‌ كۆنه‌كانی ژاپۆنی, له‌ناو ئه‌و چیرۆكانه‌وه‌ ئاراسته‌ كۆمه‌ڵایه‌تیه‌كانی مرۆڤی ئه‌و كۆمه‌ڵگایه‌ ده‌دۆزێته‌وه‌, ئه‌وه‌ش جیابوونه‌وه‌یه‌تی له‌و شانۆ سوونه‌تیه‌ی ژاپۆنی كه‌ چیتر به‌ره‌و ڕاڤه‌كردنی تێكست ناڕوات به‌قه‌د ئینتیماكردنی بۆ توانا نادیاره‌كانی ئه‌كته‌ره‌ له‌ناو كولتور, كه‌ تێكست ده‌كاته‌ ڕووبه‌ری دۆزینه‌وه‌ی نادیاره‌كانی كولتور.
پێویسته‌ له‌پڕۆژه‌و پشكنینه‌كانی سوزوكی ئه‌وه‌ فه‌رامۆش نه‌كه‌ین, كه‌ ئه‌و ده‌رهێنه‌ره‌ دژی شانۆی ئاماده‌ی ژاپۆنی نه‌بوو, به‌قه‌د ئه‌وه‌ی پێی وابوو ئه‌و شانۆی شینگیكی كه‌ شانۆیه‌كی واقعیی بوو له‌ژێر كولتوریی خۆرئاوایی هاتبووه‌ بوون, ده‌یزانی ئه‌و شانۆیه‌ له‌ته‌ك خواست وخه‌ونی كۆمه‌ڵگای ژاپۆنی یه‌كناگرێته‌وه‌, ده‌نا ئه‌و دژایه‌تی میراته‌ شانۆییه‌كه‌ی ژاپۆنی نه‌ده‌كرد, بۆیه‌ هه‌ندێك ده‌یالۆگ كه‌ تێكستی شانۆی كابوكی ژاپۆنی بوو, وه‌ریده‌گرته‌وه‌و له‌ناو پشكنینه‌ شانۆییه‌كه‌ی به‌كاری ده‌هێنا, بۆیه‌ ئه‌و شانۆیه‌ وه‌ك یاده‌وه‌ریه‌كی كولتوریی بۆ سوزوكی كاریگه‌ری خۆی به‌سه‌ر شانۆكه‌ی به‌جێ‌ دێلێت, به‌ڵام ئه‌و كاریگه‌ریه‌ ده‌بێته‌وه‌ هێزێكیتر بۆ هێزی ئاماده‌ی یاده‌وه‌ریی كه‌ چۆن ئه‌و هێزه‌ ببێته‌ ووزه‌ی بیركردنه‌وه‌یه‌كیتر بۆ ئه‌و زه‌مینه‌ شانۆییه‌, بۆیه‌ "ڕاگوزه‌ر ئامانج لێی گوزارشتكردن نیه‌, وه‌ك ئه‌وه‌ی نووسه‌ران له‌ڕێگه‌ی ده‌یالۆگه‌كانیان ئه‌و مه‌به‌سته‌یان هه‌یه‌, به‌ڵكو ته‌وزیفكردنه‌ بۆ په‌یوه‌ندیكردنی ئه‌كته‌ره‌كان به‌ووشه‌كانی ئه‌و تێكسته‌وه‌, ئه‌وشه‌ له‌سه‌ر ئاستێكی ده‌ره‌وه‌ی ئاگاییه‌, له‌سه‌ر ئه‌و بنه‌مایه‌ ووشه‌كان وئه‌و ڕێگایه‌ی له‌تێكسته‌كه‌دا به‌رجه‌سته‌ ده‌بێت له‌ڕێره‌وكردنی پڕۆسه‌كه‌, ده‌لالاتی نوێ‌ وچاوه‌ڕواننه‌كراو وه‌رده‌گرێت" (7)
ئه‌و به‌شانه‌ی له‌تێكستی كابوكی وه‌ریده‌گرێت, بریتی نیه‌ له‌گوزارشتكردنی ئه‌كته‌ر له‌كرده‌ی مه‌به‌ست, به‌ڵكو دۆزینه‌وه‌ی په‌یوه‌ندیه‌كه‌ له‌نێوان ئه‌كته‌ر وووشه‌ به‌بێ‌ ئه‌وه‌ی مانای ووشه‌كان به‌رجه‌سته‌ بكات, به‌قه‌د ئه‌وه‌ی ده‌رهێنه‌ر كۆمه‌كی ئه‌كته‌ر ده‌كات تاوه‌كو ووشه‌كان ده‌لاله‌تی نه‌دۆزراوه‌ بۆ مانای ووشه‌كان بدۆزێته‌وه‌, كه‌ به‌هیچ جۆرێك چاوه‌ڕوانی ئه‌و جۆره‌ كردارو مانایانه‌ نه‌بووینه‌, ئه‌وه‌ش پڕۆسه‌ی خوڵقاندن دێنێته‌ كایه‌وه‌.
خوڵقاندن له‌نێوان ئه‌كته‌رو ووشه‌ پڕۆسه‌ی له‌دایكبوونه‌وه‌یه‌, بۆیه‌ ووشه‌كان له‌به‌كارهێناندا به‌ره‌و قووڵایی بینینمان ده‌به‌ن, ئه‌وه‌ش مه‌به‌ستێكی سه‌ره‌كیه‌ بۆ ڕامانه‌كانی ده‌رهێنه‌ ر بۆ جه‌سته‌, لێره‌دا هه‌ست به‌ تێڕوانینی ئاڕتۆ ده‌كه‌ین, له‌ڕوانینی ووشه‌ وه‌ك كیمیا, بۆیه‌ ئه‌وه‌ كیمیایه‌ له‌نێوان په‌ڕینه‌وه‌ی ووشه‌ بۆ وێنه‌.
ئه‌و چونكه‌ شانۆكه‌ی له‌بنه‌ڕه‌تدا پڕۆژه‌یه‌كی كولتوریه‌و په‌یوه‌سته‌ به‌كۆمه‌ڵگای ژاپۆنی, بۆیه‌ هه‌وڵیدا له‌ڕووی ته‌كنیكیه‌وه‌ چۆن سوودی له‌شانۆی كابوكی وه‌رگرت, به‌هه‌مان شێوه‌ سوودمه‌ندبوون له‌ته‌كنیكی شانۆی (نو) ی ژاپۆنیش, به‌تایبه‌ت كاتێك له‌سه‌ره‌تای هشه‌تاكانی سه‌ده‌ی ڕأبردوو فێستڤاڵێكی شانۆیی به‌ناوی تۆگۆ دامه‌زراند, كه‌له‌خانوویه‌كی ناوه‌ڕاستی كێڵگه‌یه‌ك بوو, ته‌خاته‌ی شانۆكه‌ تاڕاده‌یه‌كی زۆر له‌ته‌خته‌ی شانۆی (نو) نزیك بوو.
ئه‌و به‌ته‌نیا په‌یوه‌ست نه‌بوو به‌و دوو شانۆیه‌ وه‌ك ته‌كنیك, به‌ڵكو بۆ ته‌كنیك ده‌گه‌ڕایه‌وه‌ ناو كولتوری ژاپۆنی وبه‌تایبه‌ت له‌هونه‌ری شه‌ڕكردنی ژاپۆنیه‌كان, كه‌ بۆ مه‌شقه‌ جه‌سته‌ییه‌كان به‌كاری ده‌هێنایه‌وه‌, ئه‌وه‌ داڕشتنه‌وه‌ی كولتور بوو له‌ناو شانۆدا.
جه‌سته‌ وده‌نگ له‌لای سوزوكی دوو بونیادی هاوبه‌ش نین كه‌ یه‌كتری ته‌واو بكه‌ن, به‌ڵكو یه‌ك بونیادن, ئه‌وه‌ش ته‌كنیكێكی كولتوریی دینی ژاپۆنیه‌, كه‌ گه‌ر گرۆتۆفسكی ئه‌كته‌ر وه‌ك قه‌دیس سه‌یر بكات, ئه‌وا سوزوكی ئه‌كته‌ر وه‌ك كاهینێك ناو ده‌بات كه‌ به‌ شامان ناسراوه‌, بۆیه‌ ئه‌كته‌ر له‌لای ئه‌و ده‌بێت به‌ شامان, ئه‌وه‌ش په‌یوه‌سته‌ به‌و ڕیتواڵه‌ پیرۆزه‌ی شانۆ, نه‌ك وه‌ك مانایه‌كی دینی, یاخود جادوویی بیبَینێت, ئه‌و پیرۆزیه‌ بۆ ئه‌كته‌ری برده‌وه‌ ناو ئه‌فسانه‌, بۆیه‌ كه‌وته‌ كاركردن له‌تێكسته‌ گریكیه‌كان وكاره‌كته‌ره‌ ئه‌فسانه‌ییه‌كان, ئه‌وه‌ به‌ته‌نیا هه‌وڵێكی ئه‌و نیه‌ له‌ته‌ك تێكستی گریكی له‌هه‌شتاكانی سه‌ده‌ی ڕأبردوو, به‌ڵكو گه‌ر له‌سه‌ره‌تای هه‌شتاكان ژنانی ته‌ڕواده‌ی یۆرپیدس وكلیتمنیستراو باخۆسیه‌كانی ده‌رهێنابێت, ئه‌وه‌ یه‌كێك له‌دوا كاره‌كانی شانۆگه‌ری ئه‌لیكترا بوو, بۆیه‌ تێكسته‌ گریكیه‌كان وه‌ك كاره‌كته‌ری شێتی وایه‌, چۆن شێت كاره‌كته‌رێكه‌ له‌زۆربه‌ی شانۆگه‌ریه‌كانی بوونی هه‌یه‌, هه‌میشه‌ش ده‌گه‌ڕێته‌وه‌ بۆ تێكسته‌ كلاسیكیه‌كانی شانۆی گریكی, به‌ڵام گه‌ڕانه‌وه‌یه‌ك په‌یوه‌سته‌ به‌ كولتوریی مرۆڤی ژاپۆنی وپه‌یوه‌ندیه‌ كۆمه‌ڵایه‌تیه‌كانی ئه‌و مرۆڤه‌ له‌ناو ئه‌و كولتوره‌وه‌ ده‌دۆزێته‌وه‌, كه‌ په‌یوه‌ندیه‌كی نوێی نێوان كولتوری ژاپۆنی وكولتوری تێكست بێت.
به‌كۆتایی هاتنی جه‌نگی دووه‌می جیهانی ئه‌و جه‌نگه‌ به‌ته‌واوی به‌سه‌ر كولتوری كۆمه‌ڵگای ژاپۆنی ڕه‌نگی دایه‌وه‌, په‌یوه‌ندیی نێوان جیهان وسرووشت بۆ ئه‌و كۆمه‌ڵگایه‌ وێنه‌ی دڕه‌نده‌یه‌كی به‌ربه‌ری بوو له‌به‌رامبه‌ر سووتانی سرووشتدا, هه‌سته‌كانی مرۆڤ شاهیدی ئه‌و وێرانكاریه‌ بوون, كه‌ ئه‌و هه‌ستانه‌ مرۆڤه‌كانی وا لێده‌كرد كه‌ چۆن جارێكیتر سه‌یری شه‌ڕكردن بكه‌نه‌وه‌, چونكه‌ ئه‌گه‌ر كولتوری ژاپۆنی هونه‌ری شه‌ڕكردنی ده‌زانی و به‌تایبه‌ت كاره‌كته‌رێكی وه‌كو سامورای له‌كولتوره‌كه‌ی ناسیووه‌, ئه‌وا ئه‌م جه‌نگه‌ ته‌واوی ئه‌م كولتوره‌ی خسته‌وه‌ ژیًر به‌رپرسیاریه‌تیه‌كی ئه‌خلاقی, ئه‌وه‌ جه‌نگی سامورای نیه‌, ئه‌وه‌ جه‌نگێك بوو بۆ سووتاندنی سرووشت, جه‌نگێك له‌هه‌موو به‌ها ئه‌خلاقیه‌كانی داماڵدرابوو, بۆیه‌ تاداشی سوزوكی وه‌ك مرۆڤێكی نێو ئه‌و كۆمه‌ڵگایه‌ هه‌ستی به‌ كاریگه‌ری ئه‌و جه‌نگه‌ ده‌كرد, ده‌یویست ڕووبه‌روو بوونه‌وه‌كانی ئه‌و سووتان ووێرانكاریه‌ی نێوان جه‌نگ وكولتور له‌پڕۆسه‌یه‌كی سه‌ر له‌نوێی كۆمه‌ڵناسیانه‌ بخوێنێته‌وه‌.
رزگاركردنی سرووشتی سوتاو, گه‌ڕانه‌وه‌ی ئه‌و كۆمه‌ڵگاییه‌ بۆ ناو ژیان, ئه‌وه‌ش په‌یوه‌ندیی جه‌سته‌ی مرۆڤه‌كانه‌ به‌ كولتوره‌وه‌, ئه‌و په‌یوه‌ندیه‌ هارمۆنیه‌ی نێوان جه‌سته‌ وكولتور په‌یوه‌ندیه‌كی كۆمه‌ڵناسیانه‌یه‌, بۆیه‌ سوزوكی له‌توێژینه‌وه‌یه‌كی شانۆییدا ئاماژه‌ بۆ شێوازه‌كانی ده‌ربڕین ده‌كات, كه‌ به‌ده‌ربڕینی جه‌سته‌یی وزمانه‌وانیی ناوی ده‌بات, له‌ده‌ربڕینی زمانه‌وانیدا ئه‌و مه‌عریفه‌یه‌مان بیر دێنێته‌وه‌ كه‌ تێكستی نووسراو له‌پرۆسه‌ی خوڵقاندن وه‌ك وه‌رگێڕانی تێكستی شانۆییه‌, كه‌ مه‌به‌ستی گواستنه‌وه‌ی تێكسته‌ له‌نووسراو بۆ نمایش, ئه‌وه‌ش ده‌ربڕینی زمانه‌وانیه‌, به‌ڵام ده‌ربڕینی جه‌سته‌یی وه‌ك پله‌ی باڵا له‌نمایش ده‌بینێت, له‌كاتێكدا تێكست وسوونه‌تی ئه‌ده‌بی درامی وه‌ك ڕێگایه‌ك بۆ كاركردن سه‌یر ده‌كات.
ئێمه‌ لێره‌دا گه‌ر كه‌مێك بووه‌ستین, له‌مانا جه‌وهه‌ریه‌كانی شانۆكه‌ی به‌ڕوونی تێده‌گه‌ین, به‌وه‌ی ئه‌و نایه‌وێت تێكستی نووسراو بخاته‌ سه‌ر شانۆ, بۆیه‌ جه‌سته‌ وهه‌سته‌كانی بینین ده‌كاته‌ كه‌ناڵی په‌یوه‌ندیی جه‌سته‌ به‌ كولتوره‌وه‌, ئه‌وه‌ش ده‌رخستنی په‌یوه‌ندیه‌كی نوێیه‌, په‌یوه‌ندیی نێوان جه‌سته‌ وتێكست, به‌شداریكردنی جه‌سته‌یه‌ به‌و ئاگاییه‌ كولتوریه‌وه‌ له‌ناو تێكست, بۆیه‌ ئه‌كته‌ر ڕێگایه‌ك نیه‌ بۆ گواستنه‌وه‌ی تێكستی نووسراو بۆ نمایش, به‌ڵكو ئه‌كته‌ر ئاماده‌بوونی كولتوریه‌تی له‌ناو تێكست به‌شداری نمایش ده‌كات.
بۆ ئه‌وه‌ش ده‌گه‌ڕێته‌وه‌ بۆ دۆخی كۆمه‌ڵناسیانه‌ی كۆمه‌ڵگاكه‌ی, كاتێ‌ جه‌نگی دووه‌می جیهانی ته‌واو ده‌بێت, به‌تایبه‌ت له‌ناوه‌ڕاستی په‌نجاكانی سه‌ده‌ی بیسته‌م گۆڕانكاری وگه‌شه‌سه‌ندنی ئابوری ده‌رده‌كه‌وێت, بوونی په‌ترۆڵ وكاره‌با به‌شێوه‌یه‌ك دێته‌ ناو كۆمه‌ڵگا, كه‌ ئیتر ده‌توانن شێوازه‌كانی ژیانیش بگۆڕن, ژیانی لادێنیشنیه‌كان به‌هۆی جه‌نگه‌وه‌ به‌شێوه‌یه‌ك سرووشتی لادێ‌ سووتاوه‌, ئیدی مرۆڤه‌كان ڕه‌وی گروپگه‌لی گه‌وره‌و بچووك بۆ شاره‌كان ده‌ست پێده‌كه‌ن, ئه‌و كۆچه‌ بۆ شاره‌كان یه‌كه‌م گۆڕانكاری له‌ڕووی بیناسازی شێوه‌ی ماڵ له‌و مرۆڤه‌ درووست ده‌كات, چیتر مرۆڤه‌كان ناتوانن له‌و ماڵه‌ كولتوریه‌ی ژاپۆنی بژین, ئه‌ویش به‌هۆی ئه‌و كۆچه‌ فراوانه‌ بۆ شاره‌كان ناچار سه‌رمایه‌داران به‌ پاڵپشتی ده‌وڵه‌ت ده‌كه‌ونه‌ درووستكردنی ئاپارتمان وباڵه‌خانه‌ی بچووك, كه‌ شێوه‌ ژیان مرۆڤ ناچار ده‌كات بۆ خۆی به‌ته‌نیا ژوورێكی هه‌بێت, ئه‌وه‌ سه‌ره‌تای جیابوونه‌وه‌ی كولتوریی ئه‌و مرۆڤه‌یه‌ كه‌ جه‌نگ به‌سه‌ریدا ده‌یسه‌پێنێت.
چیتر ئه‌و مرۆڤه‌ كاره‌كته‌رێك نیه‌ له‌ڕێگه‌ی شێوه‌ی ماڵ جه‌سته‌ی هه‌ڵگری خاسیه‌ته‌ كولتوریه‌كانی بێت, چونكه‌ ئیدی ئه‌و جه‌سته‌یه‌ جیا ده‌بێته‌وه‌ له‌نه‌ریتی كۆمه‌ڵی وڕووبه‌رووی كولتورێكیتر ده‌بێته‌وه‌, كه‌ به‌مانا كۆمه‌ڵناسیه‌كه‌ی ده‌توانین وه‌ك شێوه‌ وورده‌ كولتور سه‌یری بكه‌ین, كه‌ كولتورێكی ئاماده‌ بووه‌ له‌ناو كولتوری ژاپۆنی, كه‌ پێشتر گروپه‌ تایبه‌تیه‌كانی شاره‌كان پیاده‌یان كردووه‌.
سوزوكی كاریگه‌ریه‌كی تر به‌سه‌ر ئه‌و كۆمه‌ڵگایه‌ به‌ده‌ركه‌وتنی شۆڕشی ته‌كنه‌لۆژیای زانیاری ناو ده‌بات, ئه‌و دوو كاریگه‌ریه‌ به‌ته‌واوی وه‌ك هۆكار بۆ سه‌ر جه‌سته‌ی ژاپۆنی ده‌بینێت, چونكه‌ ئه‌و جه‌سته‌یه‌ له‌و نه‌ریته‌ ڕابردووه‌ی ژیان وچۆنیه‌تی كاركردنی ده‌چێته‌ ده‌ره‌وه‌و به‌شێكی زۆری چالاكیه‌ مرۆییه‌كانی له‌ده‌ست ده‌دات, به‌ره‌و جۆرێكیتری چالاكی هه‌نگاو ده‌نێت, ئه‌وه‌ كرده‌ی فیزیكی مرۆڤ ده‌گۆڕێته‌ سه‌ر كرده‌ی زمانه‌وانی.
ئه‌گه‌ر شانۆی كابوكی یان نو شوێن تیایدا ماڵی ژاپۆنی بێت, به‌ڵام به‌ده‌ركه‌وتنی ئه‌و كاریگه‌ریه‌ كولتوریانه‌ ئیدی ماڵ وخێزان ئه‌و مانایانه‌ له‌ده‌ست ده‌ده‌ن, ئه‌و جۆره‌ تاكگه‌رایه‌ی ژیان وهاتنه‌ ده‌ره‌وه‌ له‌خه‌سڵه‌ته‌ كولتوریه‌كانی كۆمه‌ڵگا به‌ته‌واوی ڕووبه‌رووی جۆرێك له‌كاركردنێكیتری ده‌كاته‌وه‌ له‌ئاستی شوێن وبنیاتی كاره‌كته‌ره‌وه‌.
هه‌ستی جه‌سته‌یی ئه‌كته‌ر وه‌ك مرۆڤێك به‌ته‌واوی گۆڕانكاری به‌سه‌ردا دێت, ده‌توانین بوونی كاره‌كته‌ری شێت به‌ به‌رده‌وامی له‌نمایشه‌كانی وه‌ك ده‌ركه‌وتنی هێزی ڕابردووی كولتور بێت به‌سه‌ر عه‌قڵانیه‌تێكی هه‌نووكه‌یی كه‌ بۆ خۆی بۆ كولتور جۆرێكیتره‌ له‌ شێتی.
ئه‌كته‌ر له‌شانۆی ژاپۆنی هێزی بوونی په‌یوه‌ست بوو به‌و باگراونده‌ی دواوه‌ی كه‌ شێوه‌ هه‌ڕه‌مێكی ده‌سه‌ڵاتخوازی وه‌رگرتبوو, به‌واتای دواوه‌ی شانۆ بیناسازیه‌كی هه‌بوو, كه‌ ده‌گه‌ڕایه‌وه‌ بۆ بیناسازی ماڵی ژاپۆنی, كه‌ به‌ تۆكۆنۆما ناسراوه‌, جگه‌ له‌وه‌ ژووریتر هه‌یه‌ ناو ده‌برێت به‌ رۆكا, دیاره‌ ژانۆی نو و شانۆی كابوكی ئه‌و شوێنانه‌ وه‌ك بونیادی ئه‌و كۆمه‌ڵگایه‌ ده‌گه‌ڕێننه‌وه‌, به‌هۆی ئه‌وه‌ی خه‌سڵه‌ته‌ كولتوریه‌كانی ئه‌و مرۆڤه‌ له‌شوێن, نه‌ك له‌شێوه‌ی ژوورو خانوو له‌ناو دیمه‌نه‌ شانۆییه‌كه‌ ئاماده‌یی هه‌یه‌, ته‌نانه‌ت ئه‌و فه‌رشه‌ی سه‌ر زه‌وی كه‌ ژاپۆنی له‌سه‌ری داده‌نیشێت وبه‌ تاتامی ناوی ده‌بات, بوونی هه‌یه‌, ئه‌و بوونه‌ بۆ ئه‌و شانۆیه‌ هه‌مان خه‌سڵه‌ته‌ سوونه‌تگه‌راكانی ژیانی ئه‌و كۆمه‌ڵگاییه‌ی هه‌یه‌.
سوزوكی به‌ته‌واوی به‌گژ ئه‌و بونیاده‌ سوونه‌تگه‌رایانه‌ی ماڵدا ده‌چێته‌وه‌, ئه‌كتره‌ له‌بۆشاییدا ده‌وه‌ستێت, چیتر ئه‌و له‌دواوه‌ی خۆی هه‌ڕه‌مێكی نیه‌ بۆ ده‌سه‌ڵات ئه‌و لۆژیكه‌ عه‌قڵانیه‌ بۆ كولتور تێكده‌شكێنرێت, ئه‌و شێتێكه‌و فڕێدراوه‌ته‌ ئه‌و شێتخانه‌یه‌وه‌, لێره‌وه‌ بوونی ماددیانه‌ی خۆی ده‌سه‌ڵات له‌جوله‌كردن و ده‌نگدا بونیاد ده‌نێِت نه‌ك له‌بیناسازی سوونه‌تی خانوو, كه‌ ئالماژه‌ بێت بۆ ده‌سه‌ڵاتی ئه‌و, ئه‌وه‌ ته‌نیا فه‌رش وڕایه‌خ نیه‌ شوێنی دانیشتنی ئه‌و مرۆڤه‌یه‌, ئه‌و مرۆڤه‌ به‌هۆی كرده‌ نه‌ستیه‌كانیه‌وه‌ هه‌موو شوێنێك بۆ ئه‌و شوێنی دانیشتنیه‌تی, لێره‌وه‌ له‌گرنگی ئه‌و ستراتیژه‌ شانۆییه‌ی سوزوكی تێده‌گه‌ین كه‌ بۆچی زۆربه‌ی كات كاره‌كته‌رێكی شێت له‌نمایشه‌كانی بوونی هه‌یه‌ وبۆچی ڕووبه‌روی نمایش وه‌ك نه‌خۆشخانه‌یه‌كی ده‌روونی ده‌بینێت.
ئه‌و كرده‌ نه‌ستیه‌ی به‌ ئه‌كته‌ری ده‌به‌خشێت وایكردووه‌ بواری ئه‌وه‌ بدات ته‌واوی ئه‌و لۆژیكه‌ عه‌قڵانیه‌ی كولتور تێكبشكێنێت وله‌دیدێكی نه‌ستیه‌وه‌ بنیاتی بنێته‌وه‌, بنیاتنانه‌وه‌ زاده‌ی ئاماده‌بوونی جه‌سته‌یه‌ له‌ده‌ره‌وه‌ی ناشوێنی تۆكۆنۆمی.
له‌لایه‌كیتریش به‌هۆی كاریگه‌ری ته‌كنه‌لۆژی وڕه‌وكردنی ئه‌و مرۆڤانه‌ بۆ شار, به‌واتای ئه‌و مرۆڤه‌ بۆ خۆی ده‌سبه‌رداری به‌شێك له‌نه‌ریته‌كانی ڕابردووی بووه‌, بۆیه‌ ئه‌وانه‌ ده‌بنه‌ هۆكار بۆ ڕه‌وایه‌تیدان بۆ ئه‌و نائاماده‌بوونی شوێنه‌, وه‌ك چۆن بۆ پاڵپشتی خۆی دنیای كاره‌كته‌ره‌كانی بیكت به‌ نموونه‌ ده‌هێنێته‌وه‌.
ره‌نگه‌ هۆكاریتر هه‌بێت بۆ ئاماده‌بوونی ئه‌و گۆڕانكاریانه‌ی له‌شانۆدا كردوویه‌تی, به‌ڵام دوو خاڵی گرنگ كه‌ هه‌بێت, ئه‌ویش مه‌سه‌له‌ی شوێن و زمانه‌, بۆیه‌ پێی وایه‌ له‌م سه‌ده‌ نوێیه‌ زه‌حمه‌ته‌ ژاپۆنی بتوانێت له‌م خانووانه‌ بژین, كه‌یه‌كێك له‌هۆكاره‌كان به‌ به‌رزبوونه‌وه‌ی نرخی خانووه‌كان ناو ده‌بات, كه‌ دیاره‌ پێشتریش باسمان له‌وه‌ كرد به‌دوای دووه‌مین جه‌نگی جیهانی ئه‌و مرۆڤانه‌ ده‌ستیان به‌ كۆچكردن كردبوو بۆ شار.
ئه‌وه‌ ئه‌گه‌ر بۆ داڕشتنه‌وه‌ی شوێن شانۆكه‌ی بكات به‌ ئازاری مرۆڤی هاوچه‌رخی ژاپۆنی, ئه‌و مرۆڤه‌ دیسان زمانه‌كه‌ی به‌ربه‌ستی بۆ درووست ده‌كات "قسه‌كردن به‌ زمانی ژاپۆنی, به‌تایبه‌تی قسه‌كردن له‌بۆنه‌ گشتیه‌كان, خوازیاری ته‌كنیكێكی هه‌ناسه‌دانه‌ كه‌ ناو ده‌برێت به‌ (هه‌ناسه‌دانی زگ) ئه‌وشه‌ سیفاتێكی تایبه‌ت نیه‌ به‌ مرۆڤی ژاپۆنی, به‌ڵكو ئه‌وه‌ جیاكه‌ره‌وه‌یه‌كی تایبه‌ته‌ به‌ زمان, كه‌ خواستی هه‌ناسه‌دانی قووڵه‌ له‌شوێنی زگه‌وه‌كه‌ ده‌كه‌وێته‌ ژێر ئه‌و داپۆشراوه‌ به‌ربه‌سته‌ به‌مه‌به‌ستی چوونه‌ ژووره‌وه‌ی هه‌ناسه‌ی قووڵ بۆ زگ به‌بێ‌ له‌خۆكردنی شانه‌كان یان سینگ" (8)
بۆیه‌ ئه‌و مرۆڤه‌ كه‌ وه‌ك مرۆڤی هاوچه‌رخ زمانه‌كه‌ی بۆ خۆی كێشه‌ی بۆ درووست ده‌كات, له‌شێوه‌ی چۆنیه‌تی قسه‌كردن وپه‌یوه‌ندیی هه‌ناسه‌ به‌ جه‌سته‌وه‌, ئه‌وا ئه‌و زمانه‌ له‌شانۆدا توانای ته‌وزیف بوونه‌وه‌ی هه‌یه‌ بۆ تێگه‌یشتنی ئه‌وانیتر, لێره‌وه‌ ده‌نگ وجه‌سته‌ توانای گوزارشتكردنی ئه‌و مرۆڤه‌ی هه‌یه‌ له‌كولتور وشانۆ, په‌یوه‌ندیی نێوان كولتورو شانۆ, له‌دایك بوونی په‌یوه‌ندیه‌كی كولتوریی نوێیه‌ كه‌ نه‌ست له‌زاكیره‌ی ئه‌و مرۆڤه‌و كولتوره‌كه‌ی بنیاتی ده‌نێتو له‌ڕێگه‌ی ئاماده‌بوونی جه‌سته‌ له‌ نائاماده‌بوونی تۆكۆنۆما.
شانۆكارانی خۆرئاوا بۆ ڕزگار بوون له‌و شانۆیه‌ی كه‌ ووشه‌ ببووه‌ سێنته‌ری بیركردنه‌وه‌ ڕوویان كرده‌ خۆرهه‌ڵات, تاوه‌كو ئه‌و كولتوره‌ نه‌خوێنراوه‌ی خۆرهه‌ڵات له‌ناو شانۆ بخوێننه‌وه‌, سه‌فه‌ره‌ شانۆییه‌كانی ئارتۆ وگرۆتۆفسكی وبروك بۆ خۆرهه‌ڵات وهه‌ندێكیان بۆ كوردستانیش وایكردووه‌, كولتور بخرێته‌ پڕۆسه‌ی تێكشكاندنه‌وه‌, تاوه‌كو سه‌ر له‌نوێ‌ مانای نوێ‌ به‌شانۆ ببه‌خشن, بۆ ئه‌وه‌ش جوله‌ وسه‌ما ڕۆڵێكی گه‌وره‌یان بینییوه‌ بۆ هه‌ڵوه‌شاندنه‌وه‌ی سێنته‌ری ئه‌و شانۆیه‌ی خۆرئاوا, لێره‌وه‌ تێبینی ئه‌وه‌ ده‌كه‌ین كه‌ هه‌ڵه‌ی شانۆكارانێك ده‌بێت ده‌ست نیشان بكرێت كاتێك پێیان وایه‌ گه‌ڕانه‌وه‌ بۆ جه‌سته‌ لاسایی كردنه‌وه‌ی شانۆی خۆرئاوایه‌, له‌ڕأستیدا ڕه‌گ وبنه‌چه‌كه‌ی ئه‌و شانۆیه‌ بۆ خۆرهه‌ڵات خۆی ده‌گه‌ڕێته‌وه‌, باشترین نمونه‌ش شانۆگه‌ریه‌كانی تاداشی سوزوكیه‌.
دیاره‌ جیاوازی نێوان سوزوكی وهه‌ر ئه‌زموونكارێكیتری شانۆیی له‌وێوه‌ ده‌رده‌كه‌وێت, كه‌ سوزوكی سه‌فه‌ری نه‌كردووه‌ بۆ خۆرهه‌ڵات تاوه‌كو كولتوره‌كه‌ی بخوێنێته‌وه‌, به‌ڵكو ئه‌و بۆ خۆی شانۆكارێكی نێو خۆرهه‌ڵاته‌و كاره‌كانی به‌درێژایی چڵ ساڵ له‌شانۆدا وایكرد ئه‌زموونه‌كه‌ی به‌ره‌و خۆرئاواش بگوازێته‌وه‌, ئه‌وه‌ش وایكردووه‌ كاره‌كانی گرنگی تایبه‌تیان له‌ئێستای ڕه‌وتی شانۆدا هه‌بێت.
ئه‌وه‌ دیدێكی خۆرهه‌ڵاتیانه‌یه‌ بۆ ئێستای شانۆ, دیدێك سه‌رچاوه‌كه‌ی بۆ خۆرهه‌ڵات خۆی ده‌گه‌ڕێته‌وه‌, بۆیه‌ ئه‌گه‌ر شانۆكارانیتر له‌خۆرئاواوه‌ بیانه‌وێ‌ كولتوری خۆرهه‌ڵات بخوێننه‌وه‌, ئه‌وا سوزوكی به‌دیدێكی شانۆیی بۆ كولتوریی شانۆیی دێت كولتوری خۆرهه‌ڵات ده‌خوێنێته‌وه‌, ئه‌وه‌ش په‌یوه‌ندی نێوان كولتوری كۆمه‌ڵگا ومیراتی شانۆیی به‌یه‌ك ده‌گه‌یه‌نێت, تاوه‌كو ئه‌و پێشنیاره‌ی پیته‌ر بروك بۆ شانۆیه‌كی فره‌ كولتوریی به‌ره‌و ڕووبه‌رێكی فراوانترو جیاوازتر به‌رێت, كه‌ خه‌سڵه‌ته‌ جیاوازه‌كانی شانۆكارێكی خۆرهه‌ڵاتی بگرێته‌ خۆی.
