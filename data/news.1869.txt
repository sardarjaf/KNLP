وه‌زاره‌تی به‌رگری ئه‌مریكا (پینتاگۆن) ئه‌مرۆ دووشه‌ممه‌، ئاشكرای كرد، تێچووی پرۆسه‌ سه‌ربازییه‌كان له‌ عیراق له‌ ماوه‌ی 10 مانگی رابردوودا كه‌ دژ به‌ "داعش" ئه‌نجام دراون، گه‌یشتووه‌ته‌ 2.74 ملیار دۆلار، ئاماژه‌ی به‌وه‌ش دا، كه‌ رێژه‌ی تێچووی پرۆسه‌كانی ئێستا به‌ به‌راورد له‌گه‌ڵ تێچووی شه‌ڕه‌كان له‌ دوای پرۆسه‌ی ئازادی، ژماره‌ی بچووك، كه‌ له‌ ساڵی 2008دا ژماره‌ی پێوانیی تۆماركرا.
رۆژنامه‌ی "مارین تایمز"ی ئه‌مریكی تایبه‌ت به‌ هه‌واڵی سه‌ربازی، بڵاویكرده‌وه‌: "زانیاری نوێ له‌لایه‌ن پینتاگۆنه‌وه‌ ده‌رچووه‌ كه‌ تێچووی پرۆسه‌ سه‌ربازییه‌كان كه‌ له‌ ماوه‌ی 10 مانگی رابردوو دژ به‌ داعش له‌ سوریا و عیراق ئه‌نجامدراون، واته‌ له‌ 8ی ئابی ساڵی 2014 تا 21ی ئایاری 2015 گه‌یشتووه‌ته‌ 2.74 ملیار دۆلار".
ئاماژه‌ به‌وه‌ش دراوه‌، كه‌ به‌پێی ئه‌و ئاماره‌ی وه‌زاره‌تی به‌رگری ئه‌مریكا ئاشكرای كردووه‌، رێژه‌ی تێچووی رۆژانه‌ ده‌گاته‌ 9.1 ملیۆن دۆلار كه‌ تێچووی هێرشه‌ ئاسمانییه‌كان و پاره‌ی بۆمبه‌كان و كۆكردنه‌وه‌ی زانیارییه‌ هه‌واڵگرییه‌كانه‌ له‌گه‌ڵ كاری نۆژه‌نكردنه‌وه‌ و به‌ڕێوه‌بردنی تۆڕی بنكه‌كانی ئۆپه‌راسیۆنه‌كان و دابینكردنی پاڵپشتی لۆجستی و كرێی هه‌زاران كارمه‌ند كه‌ پاڵپشتی پێشكه‌ش ده‌كه‌ن".
ئه‌وه‌ش خراوه‌ته‌ڕوو، كه‌ ژماره‌ی تێچووی هێرشه‌ سه‌ربازییه‌كان به‌ به‌رداورد به‌ تێچووی شه‌ڕه‌كان له‌ دوای پرۆسه‌ی ئازادی عیراق له‌ 2003، ژماره‌یه‌كی بچووكه‌، هه‌روه‌ك هاتووه‌: "له‌ ساڵی 2008 تێچووی یه‌ك رۆژی شه‌ڕكردن له‌ عیراق گه‌یشته‌ 389 ملیۆن دۆلار واته‌ نزیكه‌ی 142.1 ملیار دۆلار له‌ ساڵێكدا".
