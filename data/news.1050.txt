نوسینگەی حەیدەر عەبادی سەرۆك وەزیرانی عیراق، هۆشداریدا بەرانبەر هەندێك "هەڵسوكەوتی نابەجێ‌" كە خۆیان لە پەلاماردانی بارەگا و نوسینگەی لایەنە سیاسییەكاندا دەبیننەوە و لەژێر پەردەی خۆپیشانداندا ئەو كارە ئەنجام دەدەن، داواشی لە سەركردە سیاسییەكان كرد، بەتوندی ئەو هەڵسوكەوتانە رەتبكەنەوە و مەحكومی بكەن، تەئكیدشی لەسەر گرتنەبەری رێوشوێنی توند دژ بە سەرپێچیكاران كردەوە.
پێشتر لە هەندێك پارێزگای باشووری عیراق، خۆپیشاندەران هێرشییان كردە سەر بارەگاكانی حزبی دەعوە و ئەنجومەنی باڵای ئیسلامی و وێنەی سەركردە سیاسییەكانی ئەو حزبانەیان لەسەر بارەگاكان فڕێدایەخوارەوە.
نوسینگەی عەبادی لە بەیاننامەیەكدا رایگەیاند، "لەكاتێكدا هێزە ئەمنییەكانمان لە پێشڕەویدان بۆ رزگاركردنی فەلوجە و بەری سەركەوتنەكان دەچنینەوە و خاكە داگیركراوەكان بۆ ئامێزی نیشتیمان دەگێڕینەوە، هەندێك لایەن بارەگا و نوسینگەی كوتلە سیاسییەكان دەسوتێنن لەژێر ناوی خۆپیشاندان".
سەرۆك وەزیرانی عیراق لە بەیاننامەكەدا، داوای لە سەركردەی كوتلە سیاسییەكان كردووە، ئەو جۆرە هەڵسوكەوتانە رەتبكەنەوە و مەحكومی بكەن، داواشی لە خۆپیشاندەرانی نیشتیمانپەروەر كردووە، خۆیان لەو كردەوە توندڕەوانە بێبەری بكەن كە دەبنە مایەی گیانلەدەستدانی كەسانی بێتاوان و بڵاوكردنەوەی ترس و دڵەڕاوكێ‌ لە  لەنێو هاوڵاتییان.
نوری مالیكی لە پەیجی تایبەتی خۆی لەسەر تۆڕی كۆمەڵایەتی "تویتەر"، هەموو ئەوانەی بە ئاژاوەگێڕ و جێبەجێكاری ئەجێندای دەرەكی وەسفكردووە كە پەلاماری بارەگاكانی حزبی دەعوە دەدەن.
مالیكی داوای لە سەرۆكی ئەنجومەنی وەزیران و وەزارەتی ناوخۆ كردووە، پارێزگاری تەواوەتی بۆ نوسینگەی حزبە سیاسییەكان و دامەزراوە سیاسی و فەرمییەكان دابین بكەن، بەپێویستیشی زانیوە، بە توندی بەرپەرچی پەلاماردەران بدرێتەوە كە بە وتەی ئەو، لەیاسا دەرچوون و ئەجێندای دەرەكی جێبەجێ‌ دەكەن.
