شەڕ و پێكدادانەكان لە سوریا دەستپێدەكەنەوە و هێرشە ئاسمانییەكانی رژێمەكەی بەشار ئەسەد بۆ سەر هاووڵاتیانی مەدەنیش بەردەوامیان هەیەو بەو هۆیەوە دەیان كەس دكوژرێن، هاوكات لە حەلەب شەڕ لەنێوان چەكدارانی داعش و هێزەكانی ئۆپۆزسیۆن روودەدات.
سەرچاوەكانی هەواڵ رایانگەیاندووە كە رۆژی چوارشەمەش فڕۆكە جەنگییەكانی سوریا، هێرشیان كردۆتە سەر شارۆچكەی غوتە لەباشووری دیمەشق و نۆ كەسیان كوشتووە، لە هێرشێكی دیكەی هاوشێوەشدا بۆ سەر بازاڕێكی شارۆچكەی مەعەڕەت ئەلنوعمانی سنوری ئیدلب چل و حەوت كەس‌و لەشارۆچكەی كەفر نوببول پێنج كەسی دیكە، بەهەمان هۆكار كوژران.
بەپێی زانیارییەكان بەهۆی ئەو هێرشانەوە كە زیاتر هاووڵاتیانی مەدەنی كراونەتە ئامانج، سەرەڕای كوشتنی شەست و یەك هاووڵاتی سڤیل، ژمارەیەكی زۆری دیكەش بریندار بوون.
لەم رۆژانەی دواییدا رژێمی سوریا هێرشەكانی بۆ سەر باشووری حەلەب چڕكردۆتەوە، كە سەرەڕای بڕیاری ئەنجوومەنی ئاسایش، درێژە بەئابلۆقە بۆ سەر ناوچەكان‌و رێگریكردن لەگەیاندنی هاوكاریی مرۆیی دەدات.
لەلایەكی دیكەوە لە شارۆچكەی ماری لەباكووری رۆژهەڵاتی حەلەب شەڕ و رووبەڕووبوونەوە لەنێوان چەكدارانی داعش و هێزەكانی ئۆپۆزسیۆنی سوریا روویدا و بەو هۆیەوە سی و پێنج چەكداری تیرۆریست كوژران.
ئاژانسی ئەنادۆڵ ئاماژەی بۆ ئەوە كردووە كە گروپێك چەكداری داعش هەوڵیاندا دزە بكەنە ناو شارۆچكەكە، بەڵام لەلایەن هێزەكانی ئۆپۆزسیۆنەوە لێیاندراوە، بەوتەی سەرچاوەكە داعش بەنیاز بووە لەرێگەی سێ هێرشی خۆكوژییەوە شارۆچكەكە‌ كۆنتڕۆڵ بكات.
