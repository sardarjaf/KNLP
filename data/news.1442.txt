وەزارەتی کارەبا ئامادەکاری بۆ زیادکردنی پێدانی کارەبای نیشتمانیی بەھاوڵاتیان دەکات و وتەبێژی ئەو وەزارەتەش ڕایدەگەیەنێت،پێدانی کارەبا زیاد دەکات و داواش لەھاوڵاتیان دەکات، پاشەکەوت بکەن.
بەگوێرەی زانیارییەکان، ڕۆژ ٦ی ئایاری ٢٠١٦، کۆبوونەوەیەک لەوەزارەتی کارەبا بەئامادەبوونی کۆمپانیایەکی بواری کارەبا ئەنجامدراو تێیدا ئامادەکاریەکان بۆ پێدانی کارەبای نیشتمانیی لەم مانگە خرانەڕوو.
محەمەد ئەمین ھەورامی وتەبێژی وەزارەتی کارەبای حکومەتی ھەرێم، بە SNNی ڕاگەیاند: بڕیاربوو ئەو کۆمپانیایە مۆلیدەیەکی گەورەی ٢٥٠ کەیڤی بخاتەگەڕ، بەڵام کارەکانیان دواکەوتووەو لەئێستاشدا بڕیاریانداوە ڕۆژی پێنجشەممە ٩ی ئەم مانگە دەست بەکارەکانیان بکەن.
وتیشی:"لەشەو و ڕۆژێکدا ١٦ کاتژمێر کارەبای نیشتمانیی دەدەینە ھاوڵاتیان و بەھیچ جۆرێکیش ناھێڵین لەو بڕە کارەبایە کەمتر بدرێت، بەدەستبەکاربوونی ئەو مۆلیدە گەورەیەش پێدانی کاتژمێرێکی تری کارەبای نیشتمانیی زیاد دەکات".
وتەبێژەکەی وەزارەتی کارەبا داواشیکرد، ھاوڵاتیان دەست بەکارەباوە بگرن و وتی:"داواکارین پاشەکەوت بکەن و گڵۆپ و ئامێرە پێویستەکانیان بکوژێننەوە".
