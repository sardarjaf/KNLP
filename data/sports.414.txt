بە بڕیارێكی (زێنەدین زێدان) یانەی ڕیاڵ مەدرید بابەتی هێنانی (دی خیا)ی گۆڵپارێزی یانەی مانچێستەر یۆنایتدی داخست و كلیۆر ناڤاس وەك گۆڵپارێزی ژمارە یەكی یانەكە دەمێنیتەوە.
ڕۆژنامەی (AS) بڵاویكردووەتەوە، كە دەستەی كارگێڕی یانەی شاهانە لەسەر داواكاری زێدان بڕیاری داوە، گرێبەست لەگەڵ دی خیا نەكرێت و جارێكی دیكە پشت بە (كلیۆر ناڤاس ) ی گۆڵپارێزی هەڵبژاردەی كۆستاریكا قایم بكرێت، بەگوێرەی ڕۆژنامەكە زیزۆ ڕایگەیاندووە، كە ناڤاس دوای پیشاندانی ئاستێكی بەرز، شایستەی ئەوەیە وەك گۆڵپارێزی سەرەكی یانەكە یاری بكات.
هەروەها ڕۆژنامەكە ئاماژەی كردووە، كە هاتنی مۆرینیۆ بۆ یانەی شەیتانە سوورەكان ڕۆیشتنی دی خیا بۆ یانەی ڕیاڵ مەدرید قورستر كرد، بۆیە لە دوایین لێدوانیدا، گۆڵپارێزەكەی مانچێستەر یۆنایتد خۆشحاڵی خۆی دەربڕی كە وەك یاریزانێك لە ژێر سەرپەرشتی مۆرینیۆ بۆ مان یۆنایتد یاری بكات.
