ئه‌مڕۆ سێشه‌ممه‌ نرخی نه‌وت به‌ڕێژه‌یه‌كی‌ به‌رچاو به‌رزبووه‌وه‌، به‌هۆی مانگرتنی كرێكارانی كه‌رتی نه‌وتی وڵاتی كوێته‌وه‌ كه‌ به‌هۆیه‌وه‌ ئاستی‌ خسته‌ڕووی نه‌وتی جیهانی به‌بڕێكی گه‌وره‌ كه‌مبووه‌ته‌وه‌.
به‌پێی ئاژانسی رۆیته‌رز، رۆژی یه‌كشه‌ممه‌ی ڕابردوو به‌رهه‌مهێنانی نه‌وتی خاوی كوه‌یت له‌ (2.8) ملیۆن به‌رمیل نه‌وت له‌ مانگی ئازاری ڕابردوودا  بۆ (1.1) ملیۆن به‌رمیل نه‌وت له‌رۆژێكدا دابه‌زی، چونكه‌ هه‌زاران كرێكاری كه‌رتی نه‌وتی كوێت مانیانگرت.
به‌پێی ئاژانسه‌كه‌، كه‌مبوونه‌وه‌ و ڕاگرتنی به‌رهه‌مهێنانی نه‌وتی كوێت كورتخایه‌ن ده‌بێت و له‌ماوه‌یه‌كی كه‌مدا بازاڕه‌كانی جیهان پڕده‌بنه‌وه‌ له‌ نه‌وتی كه‌ڵه‌كه‌بووی بێ كڕیار.
ئه‌مڕۆ 19ی نیسان نرخی یه‌ك به‌رمیل نه‌وتی خاوی برنت، به‌ڕێژه‌ی (34) سه‌نت به‌رزبووه‌وە و گه‌یشته‌ (43) دۆلار و (25) سه‌نت.
هه‌روه‌ها نه‌وتی خاوی سووكی ڕۆژئاوای ته‌كساس (33) سه‌نت به‌رزبووەوە‌ و گه‌یشته‌ (40) دۆلار و (11) سه‌نت.
به‌پێی داتاكانی رۆیته‌رزیش كه‌ كوێت سه‌ره‌ڕای مانگرتنه‌كه‌ بڕی دوو ملیۆن به‌رمیل نه‌وتی له‌ رێگای تانكه‌ره‌وه‌ هه‌نارده‌كردووه‌ و ئێستا سێ عه‌مباری دیكه‌ش ئاماده‌ن نه‌وتی خاوی لێوه‌ بگوازرێته‌وه‌.
شرۆڤه‌كارانی ئابووری ده‌ڵێن مانگرتنه‌كه‌ی كرێكارانی كوێت به‌مزووانه‌ كۆتاییدێت و ڕه‌نگه‌ حكومه‌ت سازش بۆ مانگرتووان بكات- كه‌ داوای زیادكردنی مووچه‌كانیان ده‌كه‌ن- و كوێت هه‌موو توانای خۆی  بۆ به‌رزترین ئاستی به‌رهه‌مهێنانی نه‌وت بخاته‌وه‌گه‌ڕ.
له‌ ‌هه‌وڵێكدا بۆ به‌رزكردنه‌وه‌ی نرخی نه‌وت رۆژی 17ی نیسان له‌ دۆحه‌ی پایته‌ختی قه‌ته‌ر، گه‌وره‌ وڵاتانی به‌رهه‌مهێن له‌سه‌ر ئاستی جیهان كۆبوونه‌وه‌ بۆ گه‌یشتن به‌ ڕێككه‌وتنێك بۆ جێگیركردنی ئاستێك بۆ به‌رهه‌مهێنان و كه‌مكردنه‌وه‌ی خستنه‌ڕووی جیهانی، به‌ڵام كۆبوونه‌وه‌كه‌ شكستیهێناو هیچ ڕێكکه‌وتنێكی لێ نه‌كه‌وته‌وه‌.
دوێنێ 18ی نیسان وه‌زیری نه‌وتی فه‌نزوێلا ئاشكرایكرد، فشاری توندی ئه‌مریكا و كه‌مته‌رخه‌می سعودیه‌ هۆكاری سه‌ره‌كیبوون بۆ شكستهێنانی كۆبوونه‌وه‌كه‌ی دوێنێی به‌رهه‌مهێنه‌رانی نه‌وت له‌ دۆحه‌ی پایته‌ختی قه‌ته‌ر.
ئاژانسی رۆیته‌رز، له‌زاری ئیولۆگیۆ دێل پینۆ، وه‌زیری نه‌وتی فه‌نزوێلاوه‌ بڵاویكرده‌وه‌ كۆبوونه‌وه‌كه‌ی دوێنێی وڵاتانی به‌رهه‌مهێنی نه‌وت له‌ رێكخراوی ئۆپیك و وڵاتانی ده‌ره‌وه‌ی ڕێكخراوه‌كه‌ له‌ دۆحه‌ به‌هۆی فشاری توندی ئه‌مریكاوه‌ شكستی پێ هێنرا.
وتیشی: "ئه‌مریكا كێشه‌یان له‌گه‌ڵ فه‌نزوێلا و روسیادا هه‌یه‌ و ئه‌مریكا له‌به‌ر هۆكاری سیاسی ئه‌و هه‌نگاوه‌یان هه‌ڵگرتووه‌، كێشه‌كانی گه‌لی خۆیان به‌هۆی لێكه‌وته‌كانی ئه‌و فشاره‌وه‌ پشتگوێخستووه‌".
روونیشیكرده‌وه‌، ئه‌گه‌ر پرسیار له‌ هه‌ر كۆمپانیایه‌كی نه‌وتی ئه‌مریكا بكه‌یت، ئه‌وا زۆر خه‌مبارن له‌باره‌ی ئه‌وه‌ی دوێنێ ڕوویدا".
به‌پێی ڕاپۆرتی مانگی كانوونی یه‌كه‌می ئه‌مساڵی  رێكخراوی وڵاتانی هه‌نارده‌كاری نه‌وت (ئۆپیك-OPEC)، خواست بۆ نه‌وتی ئۆپیك له‌ ساڵی 2015 رۆژانه‌ ( 29.9) ملیۆن به‌رمیل له‌ رۆژێكدا بووه كه‌  ئه‌م ڕێژه‌یه‌ به‌رامبه‌ر به‌ ساڵی 2014، (200) هه‌زار به‌رمیل نه‌وت له‌ رۆژێكدا زیادیكردووه‌.
پێشبینیده‌كرێت بۆ ساڵی 2016 خواست له‌سه‌ر نه‌وتی ئۆپێك بگاته‌ (31.6) ملیۆن به‌رمیل نه‌وت له‌رۆژێكدا كه‌ ئه‌مه‌ش (1.7) ملیۆن به‌رمیل له‌چاو ساڵی 2015 زیادیكردووه‌.
له ‌ساڵی 2015 خواستی جیهانی بۆ نه‌وت (92.92) ملیۆن به‌رمیل نه‌وت له‌رۆژێكدا بووه‌ كه‌ ئه‌مه‌ش له‌چاو ساڵی 2014، (1.54) ملیۆن به‌رمیل نه‌وت له‌رۆژێكدا زیادیكردووه‌.
ئاژانسی وزه‌ی جیهانی رۆژی پێنجشه‌ممه‌ 14ی نیسان له‌ ڕاپۆرتێكدا ڕایگه‌یاند، كه‌ڵه‌كه‌بوونی نه‌وتی جیهانی له‌ شه‌ش مانگی كۆتایی ئه‌مساڵدا كه‌مده‌بێته‌وه‌ بۆ ته‌نها (200) هه‌زار به‌رمیل نه‌وت له‌ رۆژێكدا.
له‌ 16ی شوباتی ئه‌مساڵدا سعودیه‌ و روسیا و قه‌ته‌ر و فه‌نزوێڵا رازیبوون به‌رهه‌مهێنانی خۆیان له‌ئاستی مانگی كانوونی دووه‌می ئه‌مساڵدا جێگیربكه‌ن، ئه‌گه‌ر وڵاتانی دیكه‌یش هه‌مان هه‌نگاو هه‌ڵبگرن.
ئامانجی جێگیركردنی ئاستی به‌رهه‌مهێنانی نه‌وتی خاو بریتییه‌ له‌ به‌رزكردنه‌وه‌ی نرخی نه‌وت كه‌ له‌سه‌ره‌تای ئه‌مساڵدا به‌هۆی كه‌ڵه‌كه‌بوونی نه‌وتی خاو بۆ خوار (30) دۆلار دابه‌زی.
له‌ ئێستا كه‌ڵه‌كه‌بوونی خستنه‌ڕووی نه‌وتی جیهانی  رۆژانه‌ به‌ بڕی (1.5) ملیۆن به‌رمیل نه‌وت ده‌خه‌مڵێنرێت.
