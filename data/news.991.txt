لە (24) كاتژمێری ڕابردوودا (22) گوند لەرۆژئاوای كوردستان ڕزگاركراون ‌و بیست و پێنج تیرۆریستی داعشیش كوژراون، گەڕانەوەی ئاوارەكانیش بۆ ناوچەكانی خۆیان بەردەوامە.
ناوەندی ڕاگەیاندن ‌و چاپەمەنی یەكینەكانی پاراستنی گەل یەپەگە ڕایگەیاند: لەشەڕو ڕووبەڕووبوونەوەیان لەگەڵ تیرۆریستانی داعش لە بیست و چوار كاتژمێری ڕابردوودا لەدەوروبەری شارۆچكەی عەین عیساو ڕێگای ڕەققە، لانی كەم بیست و دوو گوند ڕزگاركران ‌و بیست و پێنج تیرۆریستی داعشیش كوژران.
هاوكات ئەو كوردانەی لە دوو ساڵی ڕابردوودا لەسەر دەستی داعش ‌و گروپە تیرۆریستیەكانی دیكە ئاوارە بووبوون دوای ڕزگاركردنی ناوچەكانیان دەگەڕێنەوە شوێنەكانیان.
لەلایەكی دیكەوە دوای ڕزگاركردنی گرێ سپی، ئەنوەر موسلیم سەرۆكی كانتۆنی كۆبانی ڕایگەیاند: ئەنجومەنێك لەهەموو پێكهاتەكان بۆ بەڕێوەبردنی ئەو شارۆچكەیە پێكدەهێنرێت ‌و گرێ سپی لەڕووی ئیدارییەوە سەر بە كانتۆنی كۆبانێ دەبێت.
