پەرلەمانتارێكی پارتی هەنگاوەكانی حكومەت بۆ كۆتاییهێنان بەقەیرانی دارایی ئاشكرادەكات و ڕایدەگەیەنێت: "دوو مانگی داهاتوو گۆڕانكاری لەموچەو گوزەرانی هاوڵاتیان دەكرێت".
عەباس غەزالی، ئەندامی فراكسیۆنی پارتی لەپەرلەمانی كوردستان، بە SNNی ڕاگەیاند: هەنگاوی یەكەمی حكومەتی هەرێم بۆ دەربازبوون لەقەیرانی دارایی، دەستپێكردنی دانەوەی قەرزەكانیەتی، لەو چوارچێوەیەشدا دەستی بە پاكتاوكردنی ئەو قەرزانەی كردووە، جگە لەوەش بەهۆی زیادبوونی داهاتەوە، بەگەڕخستنەوەی پرۆژەكان لەسەرجەم ناوچەكان دەستیپێكردووە.
سەبارەت بەڕاگەیاندنی كۆتاییهاتنی قەیرانی دارایی و دواكەوتنی موچە، ئەو پەرلەمانتارەی پارتی ئاشكرایكرد: ئەوەی سەرۆكی حكومەت خۆی ئاشكرایكردووە، كە سیستمێكی موچە دادەنێن، ئەو سیستمەش پێویستی بەیاساو كاراكردنەوەی پەرلەمان دەبێت، بەجۆرێك دادپەروەری لەموچە بەدی بهێندرێت، موچە زۆر بەرزەكان كەمبكرێنەوەو موچە كەمەكانیش زیاد بكرێن.
سەبارەت بەمانەوەی دۆخی خەڵك بەشێوەی ئێستا، عەباس غەزالی ڕایگەیاند: بەمشێوەیە كە نرخی نەوت جێگیربووەو داهات زیادیكردووە، چاوەڕوان دەكرێت لە دوو مانگی داهاتوودا گۆڕانكاری باش لەموچەو گوزەرانی خەڵك بكرێت و سیستمی موچەش باش بكرێت.
ئەو پەرلەمانتارەی پارتی، باسی لەوەشكرد، ئەگەر پەرلەمان پەكنەخرایەو لە كارەكانی بەردەوام بووایە، بەرپرسانی حكومەتمان لەسەر خراپی گوزەرانی هاوڵاتیان، بانگهێشت دەكرد.
