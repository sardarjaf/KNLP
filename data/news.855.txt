دادگای‌ فیدراڵی‌ عیراق بڕیاری‌ پێدانی‌ موچه‌ی‌ سه‌رجه‌م هێزه‌كانی‌ پێشمه‌رگه‌ی‌ له‌لایه‌ن عیراقه‌وه‌ هه‌ڵوه‌شانده‌وه‌و لیژنه‌ی‌ دارایی ئه‌نجومه‌نی‌ نوێنه‌رانیش ئۆباڵه‌كه‌ی‌ ده‌خاته‌ ئه‌ستۆی‌ حكومه‌تی‌ هه‌رێم، بڕیارده‌ری‌ لیژنه‌كه‌ش چه‌ند زانیاریه‌كی‌ گرنگ له‌وباره‌یه‌وه‌ ئاشكراده‌كات.
یه‌كێك له‌بڕیاره‌كانی‌ دادگای‌ فیدراڵی‌ له‌باره‌ی‌ هه‌ڵوه‌شانه‌وه‌ی‌ چه‌ند بڕیارێكی‌ حكومه‌تی‌ عیراق، ڕه‌وانه‌نه‌كردنی‌ بودجه‌ی‌ پێشمه‌رگه‌ بوو كه‌ حكومه‌ت به‌بیانوی‌ زیادبونی‌ خه‌رجی و نه‌فه‌قاته‌وه‌  ئه‌و بودجه‌ی‌ ڕاگرت، به‌ڵام دواتر دادگاكه‌ ئه‌و بڕیاره‌كه‌ی‌ هه‌ڵوه‌شانده‌وه‌.
ئه‌حمه‌د حاجی‌ ڕه‌شید بڕیارده‌ری‌ لیژنه‌ی‌ دارایی له‌ئه‌نجومه‌نی‌ نوێنه‌ران به‌SNNی‌ ڕاگه‌یاند، "پێشتر وه‌ك نوێنه‌رانی‌ كورد هه‌وڵماندا له‌به‌رژه‌وه‌ندی پێشمه‌رگه‌ كارێك بكه‌ین كه‌ موچه‌كه‌یان له‌لایه‌ن به‌غداوه‌ ڕه‌وانه‌ بكرێت، خۆشبه‌ختانه‌ ئه‌و هه‌وڵه‌مان له‌یاسای‌ بودجه‌دا جێگیركرد، به‌ڵام حكومه‌تی‌ هه‌رێم جدی نه‌بوو له‌بابه‌ته‌كه‌و به‌و هۆیه‌وه‌ به‌غدا بودجه‌ی‌ پێشمه‌رگه‌ی‌ ڕه‌وانه‌نه‌كرد".
ئه‌و په‌رله‌مانتاره‌ كورده‌ له‌به‌غدا ئه‌وه‌شی‌ ڕونكرده‌وه‌، ئه‌وه‌ی‌ له‌ئه‌ستۆی حكومه‌تی هه‌رێم بوو ته‌نها لیستی‌ ناوی سه‌رجه‌م هێزه‌كانی‌ پێشمه‌رگه‌ی ڕه‌وانه‌ی‌ به‌غدا بكردایه‌، "جگه‌له‌وه‌ش وه‌فدێك له‌لایه‌ن هه‌رێمه‌وه‌ بۆ دانوستان ڕه‌وانه‌ی‌ به‌غدا بكرایه‌، بابه‌ته‌كه‌ چاره‌سه‌رده‌كرا".
ئه‌و په‌رله‌مانتاره‌ كورده‌ ئاشكراشیكرد، "له‌ئێستادا بڕیاره‌كه‌ی‌ حكومه‌تی‌ عیراق هه‌ڵوه‌شاوه‌ته‌وه‌و ناتوانرێت هیچ ڕێوشوێنێك له‌به‌رژه‌وه‌ندی هێزی‌ پێشمه‌رگه‌ له‌عیراق بگیرێته‌به‌ر".
