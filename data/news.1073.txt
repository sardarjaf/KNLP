عەبدول لەتیف ئەحمەد سەلەفی لەوتاربێژی مزگەوتی بەهەشت دوورخرایەوەو رێگەی پێنادرێت هیچ وانەیەكیش لەو مزگەوتە بڵێتەوەو مامۆستایەكی دیكەی سەلەفی بۆ مزگەوتەكە دادەنرێت.
دوورخستنەوەی عەبدول لەتیف ئەحمەد سەلەفی كە هاوكات یاریدەدەری راگری پەیمانگای زانستە ئیسلامییەكانیش بوو لەسلێمانی‌و لەو پۆستەشی دووخراوەتەوە،  پەیوەندی بە بابەتی هاوسەرگیری كردنی هەیە لەگەڵ خوێندكارێكی خۆی لەو پەیمانگایە.
ئاكۆ حەسەن، بەڕێوەبەری بەڕێوەبەرایەتی ئەوقافی پارێزگای سلێمانی تایبەت بە خەندانی راگەیاند"ئەمڕۆ بەڕێوەبەری گشتی ئەوقافی پارێزگای سلێمانی بڕیاریدا د.
عەبدول لەتیف سەلەفی، لەوتاربێژی مزگەوتی بەهەشت لەشاری سلێمانی دووربخاتەوە".
هاوكات فەرەیدون غەریب، بەڕێوەبەری گشتی ئەوقافی پارێزگای سلێمانی بە خەندانی وت"بۆ لەمەودوا مامۆستایەكی دیكەی سەلەفی وتار دەخوێنێت‌و عەبدول لەتیف سەلەفی ناتوانێت هیچ وتارو وانەیەك لەمزگەوتی بەهەشت بڵێتەوە".
بەڕێوەبەری گشتی ئەوقافی پارێزگای سلێمانی ئاشكراشیكرد كە لە رێگەی تەلەفۆنەوە د.
عەبدول لەتیف سەلەفی لەو بڕیارە ئاگاداركراوەتەوەو وتی"د.عەبدول لەتیف زۆر هەوڵی ئەوەیدا د.
خالید ئەحمەدی برای لەشوێنی خۆی دابنێت، بەڵام ئێمە بەو پێشنیارە رازی نەبووین".
لەبارەی هۆكاری لابردنی د.عەبدول لەتیف سەلەفی لەوتاربێژی مزگەوتی بەهەشت، فەرەیدون غەریب وتی"بۆئەوەی كێشە لە سلێمانیدا دروست نەبێت".
لابردنی عەبدول لەتیف سەلەفی دوای ئەوەدێت پێكهێنانی ژیانی هاوسەرگیریی لەگەڵ خوێندكارێكی خۆی لەپەیمانگای زانستە ئیسلامییەكان لەسلێمانی كاردانەوەی زۆری بەدوای خۆیدا هێناو ناوبراو لەسەر ئەو كارەی روبەروی رەخنەی زۆر بوەوە، هەرچەند خۆی تەواوی رەخنەكانی رەتكردەوە.
ناوەڕاستی مانگی رابردوو پرسی پەیوەندی نێوان عەبدولـلەتیف ئەحمەدو ژنە خوێندكارێكی لەتۆڕە كۆمەڵایەتیەكان وەكو دەنگۆ بڵاوبوەوە، دوای چەند رۆژێك ژمارەیەك بەڵگەی دەنگی لەسەر ئەو پەیوەندیە ئاشكراكران، ناوبراویش لەڕونكردنەوەیەكدا بوونی پەیوەندی لەگەڵ ئەو خوێندكارەدا رەتكردەوەو ئەو قسانەی لەوبارەیەوە دەكرێن بە "لێدان لەئیسلام" ناویبرد.
سەرەتای ئەم مانگەش مامی ئەو كچە پەردەی لەسەر هاوسەرگیریی چاوانی برازای‌و عەبدولـەتیف سەلەفی هەڵماڵی، دوابەدوای ئەو دەنگۆیانەش بۆ یەكەم جار لەچاوپێكەوتنێكدا لەگەڵ خەندان ئۆرڤان ئاراس، هاوسەری پێشوی چاوان سۆران خەسرەو، ئاشكرایكرد كەهەڕەشەی كوشتن لەخۆی‌و خێزانەكەی دەكرێت ئەگەر بێت‌و باسی پەیوەندی نێوان چاوان‌و د.
عەبدول لەتیف سەلەفی بكات، دانیبەوەشدانا كە ئەو لەگەڵ هاوسەری پێشوی "زۆر" دڵخۆشبوەو هیچ كێشەكیان نەبووە.
كاردانەوەكان لەسەر ئەوپرسە وایكرد وەزارەتی وەزارەتی خوێندنی باڵاو توێژینەوەی زانستی، دوو لیژنە لەسەر ئاستی پەیمانگە بۆ لێكۆڵینەوە لەبابەتەكەی مەلا عەبدولـلەتیف ئەحمەد سەلەفی پێكهبهێنێت‌و دواتر لیژنەی سێیەم لەسەر هەمان پرس بڕیاریدا ناوبراو لەكارەكەی دوربخاتەوە لە پەیمانگەی زانستە ئیسلامییەكان لەسلێمانی، تاوەكو ئەنجامی كارەكانی ئەو لیژنە وزارییەی لەسەری پێكهێنراوە دەردەچێت.
لە 12ی ئەم مانگە عەبدولـەتیف سەلەفی بێدەنگی شكاندو لەوتارێكدا باسی پڕۆسەی هاوسەرگیری خۆی‌و ئەو خوێندكارەی كردو ئەو رەخنانەی رەتكردەوە كە لەسەر ئەو پرسە ئاڕاستەی دەكرێن.
عەبدولـلەتیف ئەحمەد سەلەفی، لەكەناڵی ئامۆژگاری سەبارەت بە هاوسەرگیری سێیەمی، رایگەیاند"دوای جیابوونەوەی شەرعی چاوان لە مێردی پێشووی‌و پاش ئەوەی رەزامەند بووە مارەم كردووە، هەروەها باوكی‌و مامەكانی رەزامەند بوون و ئەودەنگۆیانەی كە باس لەوەدەكرێت حاشایان لێكردووە دوورە لە راستییەوە".
وتیشی"ئەو(چاوان) منی دیاری كردووە وەك هاوسەری خۆی، ئەو لەگەڵ مێردی پێشووی نەگونجاوە و جیابۆتەوە، لەئێستاشدا دڵخۆشە بە هاوسەرگیرییەكەی".
