جۆ ئێس وەیڵز (١٨٨٠-١٩٧٥) ئەندامی گروپی شاعیرانی ئەتڵەنتیکی کەنەدا بووە کە بەگروپی (گۆرانی ماسیگرەکان) ناوبانگیان دەرکردبوو.
ئەم گروپە بریتی بوون لە ستاورد مەککەوڵێ، جەیمس دی گیڵیز، ئەندرو مارکاڵ، چاڕڵس بروس، کەنیس و ڕۆبەرت لێزڵی، مۆڵی بێرسفۆرد، ئیسڵ باتڵەر.
ئەلکسەندەر کیزوک دەڵێ " جۆ وەیڵس بڕوانامەی ناوناتۆرەی شاعیری کۆمۆنیستی لە یەکێتیی سۆڤیەت و کەنەدا بەدەست هێناوە".
جۆ پێنج بەرگی لە شیعرەکانی بڵاو دەکاتەوە.
جەیمس دۆیڵ پرۆفیسۆری خانەنشینی زمانی ئینگلیزیی لە زانکۆی ویلفرێد لەوریەر  سەرنجی ئەوەی داوە کە " جۆ هەمیشە پەیامنێر و ستوون نووس و ژمارەیەک بڵاوکراوە بووە لەوانە هەر سێ ڕۆژنامە کۆمۆنیستییە سەرەکییەکانی کەنەدا ، (ڕۆژنامەی کرێکار کە لە ساڵێ ١٩٢٢ تا ١٩٣٦ دەرچووە) و (ڕۆژانەی کلاریۆن کە لە ١٩٣٦ تا ١٩٣٩ دەرچووە) و (تریبۆنی کەنەدا کە لە ساڵێ ١٩٤٠ تا ١٩٧٥ دەرچووە).
جۆزیف سیڵڤیستەر وەیڵس لە بیست و نۆی تشرینی یەکەمی ساڵی ١٨٩٠ لە شاری تۆرنتۆ لە کەنەدا لەدایک بووە.خێزانەکەیان گەورە بووە و حەوت منداڵیان هەبووە.
دوای مردنی دایکی دەگوێزنەوە بۆ هەرێمی نۆڤە سکۆشیا و لەشارەکانی هالیفاکس ترورو و سیدنی جێگیر دەبن.
لە ساڵی ١٨٩٤ باوکی دووبارە هاوسەرگیریی دەکاتەوە.
جۆزیف ئەتمۆسفیری ماڵەوەی لا خۆش نەبووە و لە تەمەنی یانزە ساڵیدا ماڵ جێدێڵێ.
دەوروبەری ساڵی ١٩١٠ دەچێتە زانکۆی ساینت فرانسیس زافیر و دوو ساڵ دەخوێنی.
جۆزیف شیعرەکانی لە گۆڤاری ئەدەبی (زەفیریان) بڵاو دەکاتەوە.
ساڵی ١٩١٤ جۆزیف نووسینەکانی لە مانگنامەی کرێکارانی هێڵی شەمەندەفەری کەنەدی بڵاو دەکردەوە.
ساڵی ١٩١٥ لەگەڵ تریسا دۆرسی گرانڤڵ هاوسەرگیریی دەکات.
ساڵی ١٩١٩ لە ژێر کاریگەری شۆڕشی ئۆکتۆبەری ڕوسیا بیروباوەڕی بەرەو سیاسەتی ڕادیکاڵ وەردەچەرخێت.
ساڵی ١٩٢٠ واز لە حیزبی لیبڕال دەهینێت و پەیوەندی دەکات بە حیزبی شۆشیالیستی کرێکاری هالیفاکس.
لە سەرەتای دەیەی بیستەمی سەدەی ڕابردوو دەبێتە ئەندامی حیزبی کۆمۆنیستی کەنەدی و لەژمارەیەک بڵاوکراوەی چەپ دەینووسی.
شیعری " لەوەش ناخۆشتر" لە بڵاوکراوەی " مەریتایم لەیبەر هێرڵد) لە بیست و نۆی کانوونی یەکەمی ساڵی ١٩٢٣ بڵاو بۆتەوە.
ئەم شیعرە باس لە چیرۆکی کەسێک دەکات لە زیندانە و بەرگری دەکات و برەوپێدەری خەباتی چینایەتی دژ بە ستەم و جەوسانەوە.
جەیمس دۆیڵ پێیوایە ئەم شیعرە دەربارەی "جەیمس بی ماکلاکلن" ە ودەنووسێ" شیعرەکە مەنەلۆجێکی دراماتیکە وشەی خەیاڵی جەیمس بی ماکلاکلنە سکرتێری یەکێتیی کرێکارانی کانزاکانی کەیپ برێتۆن کە لە ساڵی ١٩٢٣ بە توهمەی هاندان بۆ شۆڕش زیندانی کرا.
شایانی باسکردنە جۆ ئێس وەیڵز لە ساڵی ١٩٢٥ دەبێتە سکرتێری حیزبی کرێکارانی کەنەدا لە هەرێمی نۆڤە سکۆشیا.
لەنێوان ساڵانی  ١٩٢١ تا ١٩٢٦ جۆزیف هەشت شیعری وەک گۆرانی بڵاو دەبێتەوە کە دەرخەری هێڵی فیکری – سیاسی ئەون.
سەرباری شاعیر بوونەکەی، ئەندامێکی چالاکی حیزبی کۆمۆنیستی کەنەداش بووە.
لە ساڵی ١٩٢٣ هاوسەرەکەی دەمرێت و دوو ساڵ دواتر کجە پێنچ ساڵەکەشی دەمرێت.
ئەمە تراژیدیایەک بوو بۆ جۆزیف.
ساڵی ١٩٢٨ هاسەرگیری دووەم دەکات و زووش لێک جیا دەبنەوە و ئیتر تا مردن بە تەنها ژیاوە.
ساڵی ١٩٣٣ لە کارەکەی دەریدەکەن و ئینجا دەکەوێتە چاڵاکی سیاسی کرێکاری و کۆمۆنیستی، ساڵی ١٩٣٦ دەچیتە شاری تۆرنتۆ بۆ ئیشکردن لە ڕۆژنامەی کلاریۆن.
لە ساڵانی جەنگی جیهانی دووەم وەک ئەنتی – فاشیست تێکۆشاوە و بەرهەمەکانیشی زیاتر کۆمەڵایەتی دەبوونەوە و تەنانەت لەدەیەی شەستەکان بەرهەمەکانی جۆزیف لە ڕووسیاش بەباشی بڵاو بووەوە.
ساڵی ١٩٦٨ دەچێتە شاری ڤانکۆڤەر و بەردەوام دەبێت لە نووسین و  گەشت.
دوا گەشتی بۆ یەکێتیی سۆڤیەت بوو لە مانگی کانوونی دووەمی ساڵی ١٩٧٥ دەگەڕێتەوە کەنەدا و هەر زوو دوای گەڕانەوەی دۆرسی لایڤسەی و ئاڵن سەفەریک چاوپێکەوتنی لەگەڵ دەکەن و لەو دیدارە جۆزیف ئاسوودەی خۆی سەبارەت بە ژیانی نیشاندا و هەروەها سوور بوون لەسەر سەرکەوتنی بناغەیی مارکسیزمی سۆڕشگێڕ دەرخست.
پاشان لە یەکی کانوونی یەکەمی ١٩٧٥ ئەم شاعیرە کۆمۆنیستە بە هۆی جەڵتەی دڵ لە نەخۆشخانەی گشتی ڤانکۆڤەر بۆ هەمیشە چاو لێک دەنێ و دڵی بۆ ئازادی و یەکسانی و سۆشیالیزم لە لێدان دەکەوێت و مێژوویەک پڕ لە سەروەری و شانازی لە دوای خۆی بەجی دێڵێت.
