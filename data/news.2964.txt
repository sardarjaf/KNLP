دوو سه‌ربازی هێزه‌ تایبه‌ته‌كانی ئیسرائیل به‌ هۆی ته‌قه‌كردن له‌حوشترێك له‌ فه‌ڵه‌ستین، له‌لایه‌ن سوپای ئه‌و وڵاته‌وه‌ زیندانی ده‌كرێن.
به‌پێی هه‌واڵێكی رۆژنامه‌ی (هارتز)ی ئیسرائیلی ئه‌و دوو سه‌ربازه‌ سه‌ر به‌هێزی دۆڤدێڤان كه‌ هێزێكی تایبه‌تی سوپای ئیسرائیله‌و ئه‌ركی جێبه‌جێكردنی ئۆپه‌راسیۆنه‌ نهێنییه‌كانی سوپای ئه‌و وڵاته‌ی له‌سه‌ر شانه‌.
ئه‌و دوو سه‌ربازه‌ مانگی رابردو ده‌ستبه‌سه‌ركران و درانه‌ دادگای سه‌ربازیی ئه‌و وڵاته‌، دادگاش بڕیاریدا ئه‌و سه‌ربازه‌ی كه‌ ته‌قه‌ی كردووه‌ به‌ ٤ مانگ زیندانیكردن سزا بدرێت، له‌به‌رئه‌وه‌ی چه‌كی سوپای وڵاته‌كه‌ی به‌ نابه‌جێ به‌كارهێناوه‌و توندوتیژی نواندوه‌ به‌رامبه‌ر ئاژه‌ڵێك.
ئه‌و سه‌ربازه‌ی كه‌ ته‌قه‌كه‌ی كردووه‌ هه‌روه‌ها پله‌ سه‌ربازییه‌كه‌ی دابه‌زێندراوه‌ بۆ سه‌ربازی ساده‌، هاوكات سه‌ربازه‌كه‌ی دیكه‌ كه‌وێنه‌ی ئه‌و رووداوه‌ی گرتووه‌ به‌ ۲ مانگ زیندانیكردن سزا دراوه‌.
