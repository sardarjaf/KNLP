سەرچاوە پزیشكیەكان لە لیبیا ئاشكرای دەكەن، بەشێك لە دانیشتووانی گەڕەكێكی شاری سرت لەلایەن چەكدارانی داعشەوە لەسێدارەدراون، دوای ئەوەش داعش دەست بەسەر نەخۆشخانەیەكی شارەكەدا دەگرێت، بەتەواوی نەخۆشەكانی ناویەوە ئاگری تێبەردەدات.
ماڵپەڕی عەرەبیە لەزاری سەرچاوە پزیشكیەكانی لیبیا بڵاوی كردۆتەوە، لەلایەن چەكدارانی داعشەوە ژمارەیەكی زۆر لەدانیشتووانی شاری سرت لەسێدارەدراون، ژمارەیەكی زۆریشیانی بەدەستڕێژی گوللە كوژراون، نەخۆشخانەیەكیش بەتەواوی نەخۆشەكانییەوە سوتێنراوە.
سەرچاوە پزیشیەكان باس لەوەش دەكەن، دوای گەیشتنی ژمارەیەكی زۆر لەتەرمی قوربانیانی شاری سرت بۆ نەخۆشخانەكان، داعش هێرشی كردۆتەوە سەر نەخۆشخانەیەكی شارەكەو بەتەواوی بریندارەكان و نەخۆشەكانی ناوی و تەرمی كوژراوانەوە، ئاگری لەنەخۆشخانەكە بەرداوەو سوتاندویەتی.
بەپێی زانیاری سەرچاوە ئەمنیەكانی لیبیا، لەماوەی تەنها لەماوەی سێ رۆژدا شەڕێكی سەخت لە شاری سرت لەنێوان چەكدارانی داعش و لایەنگرانی حكومەتی كاتی لیبیا روویداوەو بەهۆیەوە زیاتر لە سەدو شەش كەس گیانیان لەدەستداوە، كە زۆربەی قوربانیەكان سەر بەهۆزی فەرجانن.
لای خۆیەوە سەرۆكی حكومەتی كاتی لیبیا داوای یارمەتی لە كۆمەگای نێودەوڵەتی كردو رایگەیاند، ئەوەی داعش لە شاری سرت دەیكات تاوانی كوشتنی بەكۆمەڵە، رەخنەشی لە بڕیاری ئەنجوومەنی ئاسایش گرت، كە هەناردەكردنی چەكی بۆ لیبیا قەدەغە كردووە.
