بەهۆی دروستبوونی شەڕوپێكدادان لەنێوان ژمارەیەك چەكداری حەشدی شەعبی و چەند چەكدارێكی كورد لەشارۆچكەی خورماتوو گەنجێكی كوردو سێ چەكداری حەشدی شەعبی كوژران.
لەمبارەیەوە سەرچاوەیەك لەپۆلیسی خورماتوو هەواڵەكەی پشتڕاستكردەوەو بەماڵپەڕی رێگای كوردستانی راگەیاند: لەئەنجامی دروستبوونی شەڕوپێكدادان لەنێوان چەند چەكدارێكی حەشدی شەعبی و چەند چەكدارێكی كورد لەسەر شەقامی گشتی كەركوك-خورماتوو نزیك چێشتخانەی بەهەشتی عێراق، گەنجێكی كورد بەناوی (ئازی كەریم قادر) و سێ چەكداری حەشدی شەعبی كوژران و سێ چەكداری دیكەش برینداربوون.
گوتیشی: دواتر شەڕەكە لەلایەن هێزە ئەمنییەكانەوە كۆنتڕۆڵكراو تەرمی كوژراوەكان بۆ پزیشكی دادوەری و بریندارەكان بۆنەخۆشخانە گوێزرانەوە لێكۆڵینەوەش لەو بارەیەوە دەستیپێكردووە.
