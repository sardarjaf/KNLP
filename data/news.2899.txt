دوو کتێب کە باس لە جینۆسایدی گەلی کورد بەگشتی و ئێزدیەکان دەکات وەردەگێڕێتە سەر زمانی ئینگلیزی و نوسەری کتێبەکانیش رایدەگەیەنێت، "مەبەستی ئەوەیە زمانی تاوانەکانی جینۆساید لە زمانی لۆکاڵیەوە بگوێزینەوە بۆ زمانە زیندووەکانی دەرەوە".
ئەمڕۆ لەمۆزەخانەی نیشتمانی ئەمنەسوورەکە لەسلێمانی، بە ئامادەبوونی خاتوو ھێرۆ ئیبراھیم ئەحمەد ئەندامی مەکتەبی سیاسی یەکێتیی نیشتمانی کوردستان، لەمەراسیمێکدا دوو کتێبی کوردی کە باس لەجینۆساید گەلی کورد بەگشتی و ئێزدییەکان دەکات لە نوسینی "تەھا سلێمان"ە و لەلایەن "عەبدولکەریم عوزێری"ەوە وەرگێڕاوەتە سەر زمانی ئینگلیزی بڵاوکرایەوە.
لەوبارەیەوە تەھا سلێمان نوسەری کتێبەکان بە SNNی راگەیاند: کتێبی یەکەمیان جینۆسایدی گەلی کورد، باس لە جینۆسایدی گەلی کورد بەگشتی لەھەرچوارپارچەی کوردستان دەکات، کە بەنمونە سەلمێنراوە بەپشت بەستن بە داتا و ئامار و زانیاری ورد و سەرچاوە لەبارەی تاوانەکانی دەرھەق بە کورد.
وتیشی: کتێبەکەی تریان جینۆسایدی ئێزدییەکان کە گوندی "کچۆ" بە نموونە وەرگیراوە، باس لەو تاوانانەی داعش دەکات کەلەساڵی ٢٠١٤ دژ بە ئێزدییەکان ئەنجامدراوە، کە لە دوو بەش پێکھاتووە، بەشێکی ئەو چیرۆکانەیە کە شایەتحاڵەکان دەیگێڕنەوە و بەشەکەی تریان باس لەقوربانیەکان دەکرێت.
راشیگەیاند: مەبەستیش لە وەرگێڕانی کتێبەکان بۆ زمانی ئینگلیزی ئەوەیە زمانی تاوانەکانی جینۆساید لە زمانی لۆکاڵیەوە بگوێزینەوە بۆ زمانە زیندووەکانی دەرەوە، بڕواشمان وایە ئەمە دەبێتە دەروازەیەکی باش بۆ ئەوەی تاوانەکان لەسەر ئاستی جیھان بناسرێت، لە گەشتێکدا لە ئایندەدا بۆ وڵاتی ئەمریکا ئەم دوو کتێبە لەگەڵ خۆماندا دەبەین لەدەزگاکانی ئەو وڵاتەی دەکەین.
لای خۆشییەوە عەبدولکەریم عوزێری وەرگێڕی کتێبەکان بۆ SNN وتی: بە ئەرکی خۆم دەزانی ئەو ڕووداوانە بگەیەنم بەوڵاتانی ئەوروپی و ئەمریکا کە خاوەنی ھێزن، ئەگەر گرنگیان پێبدرێت گەلی کورد سودی زۆر لێدەبینێت.
