شیعر به‌ پله‌ی یه‌که‌م زمانه‌،‌ هه‌ر به‌ هۆی زمانه‌که‌یشییه‌وه‌، چێژ له‌ جوانییه‌کانی دیکه‌ی وه‌رده‌گرین.
به‌رهه‌مهێنانی زمانێکی شیعری، یه‌که‌مین ئه‌رکی شاعیره‌.
ئه‌گه‌ر شیعر ئه‌رکێکی دیکه‌ی هه‌بێت، ته‌نیا ئه‌وه‌یه‌ کارێک بکات، ئینسان هه‌ست به‌ ئینسانبوونی خۆی بکات.
زمانی شیعر زمانێکه‌ بزۆز نه‌ک جێگیر، له‌ ناخی هه‌موو شاعیرێکدا، زمانزانێکی داهێنه‌ر هه‌یه‌.
شاعیر له‌و زمانه‌ی که‌سانی دیکه‌ پێی ده‌دوێن، زمانێکی شیعری ده‌خوڵقێنێت که‌ ئه‌فسوونی لێ ده‌تکێت و له‌ ناخه‌وه‌ ده‌مانهه‌ژێنیت.
ئه‌گه‌ر به‌ هۆی زمانی شیعرێکه‌وه‌ که‌ ناوی خاوه‌نه‌که‌شی له‌سه‌ر نه‌بێت، شاعیره‌که‌مان ناسییه‌وه‌، ئه‌وا ئه‌و شاعیره‌ خاوه‌نی زمانی تایبه‌ت به‌ خۆیه‌تی.
شاعیری داهێنه‌ر جۆره‌ پێوه‌ندییه‌کی وا له‌ نێوان وشه‌کاندا ده‌هێنێته‌ ئاراوه‌ که‌ مانای تازه‌ ببه‌خشن.
شیعر به‌ زمانێکی هێنده‌ باڵا ده‌نووسرێت، هه‌ر ده‌ڵێیت شای ده‌ربڕینه‌.
زمانی شیعری جوان، هه‌ر له‌ زمانێک ده‌چێت، ده‌ڵێیت زمانی گیاندارێکه‌ له‌ ئینسان باڵاتر، زمانێکه‌ ده‌ڵێیت له‌ ئاسمانه‌وه‌ دێت و له‌و زمانه‌ ده‌چێت که‌ فریشته‌ پێی ده‌په‌یڤێت، زمانێکه‌ له‌ کیژۆڵه‌یه‌ک ده‌چێت، هێشتا په‌یمانی ژووانێکی به‌ که‌س نه‌دابێت.
زمانی شیعری جوان زمانێکه‌ پڕه‌ له‌ موزیک، موزیک تێیدا له‌وپه‌ڕی چڕبوونه‌وه‌یدایه‌.
زمانێکه‌ له‌گه‌ڵ موزیکدا پێکه‌وه‌ له‌ دایک ده‌بن و هه‌ر ده‌ڵێیت بۆ گۆرانی خوڵقاوه‌.
هه‌ر شیعرێک بکه‌وێته‌ خانه‌ی دا‌هێنانه‌وه‌، به‌شداری له‌ جوانترکردنی زمانیشدا ده‌کات.
شیعری جوان ئاوی ژیانی زمانه‌، لێ ناگه‌ڕێت گوڵی زمان بژاكێت.
(شیعر پەپوولەیە، بۆ ئەوەی هەناوی ببینین، نابێت دەست بدەینە شمشێرێك.
نابووتترین ڕەخنە ئەوەیە، ڕووی دەمی لە خاوەنی بەرهەمەكەیە، نەك لە كارە ئەدەبییەكە.
)(1) ئەو ڕەخنەیەی هەر خاوەنی بەرهەمەكەی مەبەستە، جا چ ڕەتی بكاتەوە، یان پەسەندی بكات، بە هەردوو بارەكەدا، ئەوە ڕەخنەی ئەدەبی نییە، كوللەی ئەدەبییە.
(2) ئەی ڕەخنەگر، با ڕەخنەكانت داهێنان بن!
با ڕەخنەكانت پشت بە خۆیان ببەستن، با وەك لاورگە بەسەر بەرهەمەكانەوە نەلەوەڕێن!
ئەی نووسەر لە یادت نەچێت، وشە سوێسكەیە، لە قامووسدا مۆمیا كراوە، لە شیعردا لە شەققەی باڵ دەدات.
ئەی ڕەخنەگر، با تیشكی سەرنجەكانت، سوێسكەی شیعر بە شەوارە نەخەن!
ئەی نووسەر، ڕێزی وشە بگرە!
وشە دەرمەپەڕێنە!
لەگەڵ لە دایكبوونی هەموو ڕستەیەكدا وەك قەقنەس بسووتێ!
بە ڕەوتار نەك هەر بە گوتار، ڕاستگۆیی تاكتیك و ستراتیژت بێت!
جیاوازیی نێوان شیعر و چیرۆكەشیعر، تەنیا لە كورتی ئەمیان و درێژیی ئەویاندا ڕەنگ ناداتەوە، (گوڵی خوێناوی)ـیەكەی (گۆران) وەك ژمارەی دێڕەكان شیعرێكی درێژ نییە، بەڵام لوتكەی شیعری درامای كوردییە.
لە شیعری درامادا (دیمەن و تابلۆكان یەك لەدوای یەك سەر هەڵدەدەن و ڕووداو بە پشتبەستن بە چەند دەنگ و هەڵوێستی جیاواز و ململانێی نێوانیان بەرەو كامڵبوون و لوتكە هەنگاو دەنێت.
)(3) شیعر باڵاترین جۆری هونەرە، شیعری دراماش، (بیڵنسكی) گوتەنی، باڵاترین جۆری شیعرە.
سەرەكییترین سیمای شیعری دراما، یەكێتیی بابەتە، لە شیعری درامادا ناكرێت مەلی خەیاڵی شاعیر لەسەر چڵی چەندان بابەت بنیشێتەوە و شاعیر لە دەرگای ئەوەندە بابەت بدات كە دۆزینەوەی چادری بابەتە سەرەكییەكە ببێتە كارێكی دژوار.
دەبێت شاعیر دەرك بەوە بكات، كورتبێژی كە چڕكردنەوەی دەربڕینە، یەكێكە لەو ڕەگەزانەی نەمریی بۆ شیعر دابین دەكات و درێژدادڕیش یەكێكە لە خەسڵەتەكانی شیعری تەمەنكورت.
(یەكێك لە جیاوازییە بنەڕەتییەكانی نێوان نووسەری داستان و درامانووس ئەوەیە، یەكەمیان ڕووداو وەك ڕابردوو دەگێڕێتەوە و دووەمیان وای دەگێڕێتەوە، وەك باسی حاڵی حازر بكات.
)(4) یەكێك لە خەوشەكانی زۆر لە چیرۆكەشیعر ئەوەیە، شاعیر هەڵسوكەوتێكی ڕاستەوخۆیانە لەگەڵ قارەمانەكەیدا دەكات.
(بۆ ئەوەی شاعیر لە هەمان كاتدا چیرۆكنووسیش بێت، نابێت هیچیان بكات بە قوربانی ئەوی تریان.
)(5)
یەكێك لە ڕەگەزە بنەڕەتییەكانی شیعر، ڕاستگۆییە، ئەگەر شیعر لە ڕاستگۆیی بێبەش بوو، وەك پەیامبەرێكی بێ پەیام و جەنگاوەرێكی بێ باوەڕی لێ دێت.
ئەو شاعیرانەی وەك هۆكارێكی خۆژیاندن سەرنجی شیعر دەدەن، ئەوهی مەبەستیان نەبێت، ڕاستگۆیییە، ئەوانە دەتوانن شیعر بكەنە پیشە و وەك شاعیریش بناسرێن، وەلێ خاوەنی داهاتوو نین، ئەوانەی وای بۆ دەچن، (جوانكاریی لە دەربڕیندا لە ڕاستگۆیی گرنگترە و شاعیر تەنیا داوای دەربڕینی جوانی لێ دەكرێت و ڕاستگۆیی خەسڵەتی په‌یامبەرانە نەك شاعیران،)(6) لە ڕاستی دوور دەكەونەوە و ڕۆڵی ڕاستەقینەی شیعر ڕەچاو ناكەن.
هونەر دەتوانێت لە هەموو واقعێك ڕاستگۆتر و لە هەموو دیاردەیەك واقیعییانەتر بێت.
گۆتە لە (فاوەست)ـدا، وەك دیوی دەرەوە باس لە چارەنووسی پیاوێك دەكات، بەڵام ناوەرۆكی ڕاستەقینە شیعرەكە، وێنەكێشانی داهاتووی هەموو مرۆڤایەتییە.
(7) یەكێك لە سیماكانی ئەدەبی ڕۆمانتیك، بایەخدانە بە تاكە پاڵەوان و زێدەڕۆییكردنە لە نیشاندانی توانا و دەسەڵاتی تاكەكەسدا.
(ئەو تراژیدیایەی درامانووس باسی دەكات، تەنیا مرۆڤێك دەتوانێت، هاوزەمان ڕۆڵی پاڵەوان و قوربانییشی تێدا بگێڕێت، كە خاوەنی سروشتێكی پاكژ و باڵا بێت، چونكە لە واقیعیشدا هەر ئەو جۆرە پاڵەوانانە دەبنە قوربانیی مەسەلە پیرۆزەكان.
)(8) لە هەموو كۆمەڵگەیەكی چینایەتیدا، شیعری چینایەتیش هەیە، ئاخر شیعر دەشێت ڕەنگدانەوەی هونەرییانەی ململانێی نێوان چینەكان بێت.
(چاكترین پێوانە بۆ هەڵسەنگاندنی پیاو، هەڵوێستییەتی لە ئافرەت،)(9) بۆیە سەرنجدانی شیعر لەو گۆشەنیگایەشەوە كارێكی بێسوود نییە، شێركۆ بێكەس لەو هۆنراوەیەدا كە بۆ (ئارام)ی گوتووە، دەڵێت:
هەموو شێوازێكی بیركردنەوە، شێوە زمانێكی خۆی هەیە، شێوەی زمانی ئەم سەردەمە، لە زمانی سەردەمی پێشوو، جیاوازە.
(شاعیری ئەم سەردەمە، گۆرانی بۆ تاكەسوار و ڕم و شمشێر ناڵێت، وەك ژن ناڕوانێتە نیشتمان، شەرەفی ئافرەت لە پەردەی كچێنیدا نابینێت و ژن وەك ئینسان نیشان دەدات.
)(10)
بەیان لە كۆمەڵگەی دواكەتووی كوردەواری یاخی دەبێت و زللەیەكی توند دەسرەوێنێتە پەناگوێی ئەو كولتوورە بێفەڕەی چۆكی لەسەر سنگی كۆمەڵ داداوە، بەیان بە گژ كولتووری(بەرخی نێر بۆ سەربڕین و بەرخی مێچكەیش تەنیا بۆ دۆشین خوڵقاوە)ـدا، دەچێتەوە.
بەڵام بەیان و شاعیر تەبا نین، ئەم پشكۆی كوانووی ساردوسڕی چەوساوەكانە، بیری لای سڕینەوەی مەرزی نێوان چینەكانە، ژیانی بە زەحمەتكێشان دەبەخشێت و لوتكەی شادی و ئازادیی خۆی، لەو یاخیبوون و خەباتەدا دەبینێت، شاعیریش وای بۆ دەچێت، بەیان بۆیە فریشتەیە، چونكە سەرقاڵی دڵداریی نییە و هەژارانی كردووە بە یاری خۆی، بۆیە دڵی پێی دەسوووتێت، چونكە بە پۆشاكی بووكێنی شاد نەبووە، شاعیر خۆبەختكردنی بەیان لەوەدا دەبینێت كەوەك ژنێك دەستبەرداری زڕەی زێڕ و زەماوەند بووە، لە كن ئەو، بەیان بۆیە پیرۆزە و پاكژە، چونكە هەر بە كچێنی، چیای هەڵبژاردووە و هەر بە كچێنییش گیانی خۆی بەخت كردووە، ئەمەش ڕەنگدانەوەی بیرێكی دێرینی سەردەم بەسەرچووە، ئاخر (نە ناكۆكی لە نێوان خۆشەویستی و شۆڕشدا هەیە، نە پێشمەرگە فریشتەیە و نە شۆڕشی هەژارانیش دەست دەنێتە بینی دڵداران.
)(11)
شاعیری نوێخواز بە ناخی قارەمانەكەیدا شۆڕ دەبێتەوە، بە تریفەی سەرنجەكانی كانیاوی دەروونی ڕۆشن دەكاتەوە، مرواریی خەم و خولیا و خەوەكانی نیشان دەدات، پەردە لەسەر ململانێ و كێشە دەروونی و فیكرییەكانی لا دەدات، وەك مرۆڤێكی زیندووی ڕاستەقینە، بە هەموو ڕەهەندەكانییەوە پێشكەشی خوێنەری دەكات و تەنیا وێنەی دیوی دەرەوەی ناگرێت.
هەزاران ساڵ لەمەوبەر ئەوی وەك لەشولار كەڵەگەت و پتەو نەبووایە، ئەوە وەك جەنگاوەر دەستی نەدادا و هەر بە منداڵی لە دوندی چیا بەرزەكانەوە بەر دەدرایەوە، ئەو سەردەمانە توانای لەش مەحەكی پیاوەتی بوو، شێركۆ بێكەسی شاعیر، دەڵێیت لە هەمان تێڕوانینەوە پاڵەوانی شیعری (پیاو)مان پێ دەناسێنێت.
ئەو زمانەی شاعیر باسی پاڵەوانی شیعری (پیاو)ی پێ دەكات، كوتومت لەو زمانە دەچێت، كە(ئەدگار بۆزۆ) باسی (تەرەزان)ی پێ كردووە، قارەمانە سەرەكییەكانی (چیرۆكەكانی دۆن)ی شۆلۆخۆف كە ئەو پێشمەرگانەن داكۆكی لە شۆڕشی ئۆكتۆبەر دەكەن، هەموویان كەسانی ئاسایین و توانایەكی سنوورداریان هەیە و لە كەموكووڕیش بەدەر نین، ئینسانن بە هەموو مانای وشەكە، پڵنگ و شێری جەنگەڵ نین.
شاسوار جەلال هه‌رچه‌نده‌ لاواز، كورتەباڵا و چاوكز بووە، بەڵام لەگەڵ ئەو كەموكووڕییانەیشدا!
كە بە لای شێركۆ بێكەسەوە پاژنەی ئاشیلی (ئارام)ـن، هێشتا چاوپۆشی دەكات و دەرگای شیعر بە ڕووی ئەو جۆرە كەسە لاواز و كورتەبنە و چاوكزانەیشدا داناخات، ئەم تێڕوانینە بێجگە لەوەی وەك هونەری چیرۆكەشیعر، سەرنجدانێكی ڕووكەشانەیە، لە ڕووی فیكریشەوە ڕەنگدانەوەی دیتنێكی پێشكەوتوو نییە.
شاعیر دەیەوێت، بڵێت: پاڵەوانی (پیاو) كەڵەگەت و لەشپتەوە، بۆیە قارەمانی داستان و پڵنگی دارستانە، بەڵام (ئارام)ـی كورتەبنە و لاغر و چاوكز، لەبەر ئەوەی بە ڕێكەوت، جۆرە مرۆڤێكی دەگمەنە، بۆیە پاڵەوانی داستانە، ئەگەر نا بە گشتی خەڵكانی باڵانزم و بێهێز، هیچیان لە باردا نییە، ئەمەش دووبارەكردنەوەی تێڕوانینە دێرینەكەی سەركردە ڕۆمانییەكانە كە هێندە سووك سەرنجی ئینسانی بێهێزیان دەدا، لە لوتكەی چیاكانەوە، بەریان دەدانەوە.
شاعیری به‌توانا، ناو و ناتۆرە دوای (قارەمان)ەكانی ناخات، بەڵكوو ڕووناكی دەخاتە سەرناخیان و بە هۆی ڕەوتارەكانیانەوە بە خوێنەریان دەناسێنێت.
شەكسپیر جنێوی بە شایلۆك نەداوە، بەڵام وای نیشان داوە، ئێمە ڕقمان لێی بێت.
وێنەی جوانی شیعریی، هەمیشە خۆی لە ڕاستەوخۆیی دوورەپەرێز دەگرێت و بە هۆی بەكارهێنانی ئاماژە و سیمبۆلەوە، ناڕاستەوخۆ ئەو هەستەمان لە كن دروست دەكات كە دەیەوێت.
هەرگیز ئەو لافە لێ نادەم و ئەو مافەیش بە خۆم ڕەوا نابینم، ڕێگەی ڕاستی شیعر، نیشانی هیچ شاعیرێك بدەم، وەلێ هەمیشە بە چاوێكی ڕەخنەگرانەوە سەرنجی هەموو بەرهەمێك دەدەم و خۆم بەو كاغەزە سپییە نازانم كە هەموو قەڵەمێك بە پێی ویستی خۆی، ڕەشی بكاتەوە.
من باسی شیعر دەكەم و شیعریش شێوەیەكی دیاریكراوی نییە، من گەڕیدەی نێو وڵاتی شیعرم و شیعریش سنوورێكی داتاشراوی نییە، شیعر بە كۆیلە نازانم تا پێوەند و كۆت بكەمە لاق و گەردنی، شیعر كۆنترۆڵ ناكرێت، شاعیری كۆنترۆڵكراو، ئامێرێكە لە دەزگایەكی داپڵۆسیندا.
شیعر ئەسپێكی كێوییە بە هیچ ڕژێم، سوڵتان، حیزب و ڕەخنەگرێك لەغاو ناكرێت.
شاعیر ئەشكەوت نییە و شیعری دەنگدانەوەی هاواری هیچ لایەنێك نییە.
(شیعر بۆ ئەوەی ڕاستگۆ بێت، پێویستە سەربەست بێت.
)(13) داهێنان تەنیا لە ئه‌تمۆسفیرێكی ئازاددا لە دایك دەبێت، ئەو نووسەرەی سەربەستیی خۆی نەپارێزێت، توانای داهێنانی نابێت، سەربەستی ئەوە نییە، (شاعیر دەرگا لەسەر خودی خۆی دابخات و وەك عەدەمییەك ڕەوتار بكات، ئاخر ئەگەر وای كرد، تەڵەی فۆرمالیزم لاقی ئاسكی شیعری دەگرێت.
)(14)
كاری شاعیری مەزن، ئەوە نییە تەكنیكی شیعری، بۆ دروشم و تاكتیكی حیزب ببینێتەوە، شاعیری گەورە نە شاباش لە خشتەی دەبات و نە كوتەك سەری پێ نەوی دەكات.
ئەو شاعیرەی بۆ پاداشت بنووسێت، لەگەڵ وەرگرتنی پاداشتەكەدا، شیعرەكەی دەمرێت.
ناوەڕۆكی شیعر پێویستە ڕەنگدانەوەی فیكر و هەڵوێستی شاعیرەكەی بێت، نەك بەرجەستەكردنی بەیاننامە و بەرنامەی ئەم یان ئەو حیزب.
شاعیر كادیرێكی قسەشیرین نییە، شاعیر دیپلۆمات نییە، تا زەردەخەنەی ساختە ببەخشێتەوە.
شاعیر پرۆتۆس نییە، هەر رۆژەی بە شێوەیەك خۆی نیشان بدات.
كێشە سەرەكییەكانی سەردەم لە بەرهەمی ئەدەبیدا ڕەنگ دەدەنەوە و ئەدەبی زیندوویش كەم و زۆر جێدەستی بە ڕەوتی ئەو كێشانەوە دیارە.
وەك چۆن كێشەكان كار دەكەنە سەر ئەدەب، ئەدەبیش كاریگەرییه‌تیی لەسەر كێشەكان جێ دەهێڵێت.
ئەو نووسەرەی دەرك بەو پێوەندییە دایلێكتیكییەی نێوان ئەدەب و واقیع نەكات، بەرهەمی لە بێشكەدا دەمرێت.
(هیچ بەرهەمێكی ئەدەبی، هێندەی شیعر بە پەلە بە دەنگ گۆڕانە فیكری و كۆمەڵایەتییەكانەوە ناچێت.
)(15) وەلێ گرنگ چۆنیەتی بە دەنگەوە چوونەكەیە، لە كاتێكدا دەیان شاعیری دەربار، بە ئومێدی شاباش، گۆرانییان بە باڵای سوارچاكی نەتەوەی عەرەبدا هەڵدەدا، سەعدی یوسف دەیگوت:
شاعیری شۆڕشگێڕ، ئەو شاعیرە نییە كە باسی ئاگر بكات و خۆی توخنی نەكەوێت، ئەوە نییە كە سمێڵی قارەمانی شیعری بۆنی بارووتی لێ بێت.
ئەو ڕەخنەگرەی بەشداریكردنی ئەدیب لە كاری شۆڕشگێڕانەدا، دەكاتە پێوانە، بە هەڵەدا دەچێت، چونكە ئەدەبیش خۆی بوارێكی گرنگی تێكۆشانە.
هاوسمان دەڵێت: (تاژی ناتوانێت پێناسەی كەروێشك بكات، بەڵام هەر كە چاوی پێی كەوت، یەكسەر دەیناسێتەوە، منیش ناتوانم پێناسەی شیعر بكەم، وەلێ هەر كە بینیم، دەیناسمەوە.
)(17) زۆربەی شیعرەكانی شێركۆ بێكەس بە زمانێكی ڕوون نووسراون، بایەخی بە فۆرم داوە، وەلێ نەك هەر زێدەڕۆیی تێدا نەكردووە، بەڵكوو گەلێك جار شێوەی كردووە بە قوربانی ناوەڕۆك.
شیعر باڵندەیەكە، ناوەڕۆك و شێوە هەردوو باڵەكەی پێك دەهێنن، دەوڵەمەندترین ناوەڕۆك بێ شێوەیەكی هونەری نابێتە شیعر، شیرینترین فۆرمی هونەرییش بێ ناوەڕۆكێكی دەوڵەمەند، حەڵوایەكی ژاراوییە.
(پێویستە پێوەندیی نێوان زمانی شیعر و زمانی ئاخاوتنی ئەو سەردەمەی شاعیری تێدا دەژی، بە جۆرێك بێت كە خوێنەر بڵێت، ئەگەر شاعیر بوومایە، منیش وەها دەهاتمە گۆ.
)(18) شیعری جوان نە تەمومژاوییە، نە ساكار، شاعیر هاوزەمان قووڵیی مەبەست و ڕەوانیی دەربڕین ڕەچاو دەكات و هیچیان ناكاتە قوربانی ئەوی دیکه‌یان.
(مەرج نییە ڕەخنەگر شاعیر بێت، بەڵام هەموو شاعیرێك ڕەخنەگرە.
)(19) شاعیر سەروەختی نووسین بە دوو چاوی وریاوە سەرنجی شیعرەكانی دەدات و گوڵبژێر و شەنوكەویان دەكات.
ئەو شاعیرەی جڵەو بۆ بەهرە شل بكات، تووشی هەڵدێر دێت.
هەندێك جار ڕستەیەكی ناشیعری سواری شیعرێك دەگلێنێت، لە شیعردا هەندێك وشەی زبر هەیە، لە مێشێك دەچێت، كەوتبێتە نێو جامێك ماستاوەوە.
شیعر گیاندارێكی زیندووە، هیچ ڕەگەزێكی، بێ ئەوانی دیكەی ناژی و هەموو ڕەگەزەكانی پێكەوە شیعرەكە پێك دەهێنن.
تەمەنی شیعریی شێركۆ بێكەس گەلێك درێژە، لەو ماوە درێژەدا، زمانی شیعرەكانی گۆڕانی گرنگی بەسەردا هاتووە.
ئەو زمانەی (تریفەی هەڵبەست، كەژاوەی گریان و كاوەی ئاسنگەری(1968 ــ 1971) پێ نووسیوە، جیاوازە لەو زمانەی بەسەر بەشێك لە شیعرەكانی ( من تینوێتیم بە گڕ ئەشكێ 1973)دا زاڵە، زمانی (ئاسك) و (كازیوە) كە هەردووكیان 1978 بڵاو بوونەتەوە، لە یەكدی جیاوازن، زمانی (ڕووبار) و ( كەشكۆڵەكان) لە زمانی دوو شاعیری جیاواز دەچن، لە ڕووباردا (1985) زمانی شیعری و لە (كەشكۆڵەكان)دا (1984- 1985) زمانی گوتاردان زاڵە.
ئەو شاعیرەی هەوڵی نوێكردنەوە بدات و توانای بە سەریدا نەشكێت، دەشێت (ئەمڕۆ بكەوێتە ژێر كاریگەرێتیی ڕۆمانسیزمی ئینگلیزییەوە، سبەینێ سیمبۆلیزمی فەرەنسایی، دووسبەی كلاسیزمی كۆن یان نوێ، جاری وا هەیە هەموو ئەو چەشنە كاریگەریەتییانە لە یەك كۆمەڵەشیعری یان تەنانەت لە یەك تاقەشیعریدا ڕەنگ دەدەنەوە، تا ئەو ئاستەی كە دەشێت بابەتی شیعرەكەی ڕۆمانتیك بێت، بە شێوازێكی ڕەمزییانە مامەڵەی لەگەڵدا بكات و لە چوارچێوەیەكی كلاسیكی بگرێت.
)(20) ڕووخسارپەرستی و تەمومژی نابەجێ، دوو خەوشی شیعری (ئەلیەت) ن، (گینگل، كۆچ و برایمۆك) شیعری ئەو سەردەمەی شێركۆ بێكەسن كە لە ژێر كاریگەرێتیی (وێرانەخاك)ی (ئەلیەت)دا بووە.
ئەم شێوازی نووسینە كە پشت بە وێنەی ناكۆك، نامۆ و ناماقووڵ دەبەستێت، كوتومت لاساییكردنەوەی بۆدلیر و ڕامبۆیە.
(لە بەفراوی ناو خەیاڵی ڕنووی لوتكەما.)
بەفراوی خەیاڵی ڕنووی لوتكە، وشە ڕیزكردنە، نەك شیعرنووسین.
شاعیری بەتوانا وشە تەنیا بەو مانایەی لە قامووسدا هەیەتی، بەكار ناهێنێت، وزەی نوێی پێ دەبەخشێت و (ژیان بە بەر ئەو وشانەدا دەكاتەوە كە لە گیانەڵڵادان.)
شێركۆ بێكەس لە ڕێی وەرگێڕان و بەرهەمی شاعیرانی نوێخوازی عەرەبەوە، (ئەلیەت)ی ناسیوە و پێی سەرسام بووە، هەر بۆیە جێدەستی وی بە ئاشكرا بە شیعرەكانییەوە دیارە.
لە شیعری (گینگڵ)دا سەرنجی خوێنەری بۆ دێڕەشیعرێكی ئەلیەت ڕاكێشاوە، بەڵام گەلێك جاری دیكە وێنە، دەربڕین و ڕستەی ئەوی دووبارە كردووەتەوە، بێ ئەوەی ئاماژە بۆ سەرچاوە بكات.
(ئەركی هونەر ئەوە نییە لە دەرگا وازەكانەوە بچێتە ژوورەوە، بەڵكوو پێویستە دەرگا داخراوەكان بكاتەوە.)
پیاوانی پووت، The hollow men یەكەمین جار لە (یۆلیۆس سیزار)ی (ولیەم شەكسپیر)دا هاتووە، ناونیشانی یەكێكیشە لە شیعرە هەرە ناودارەكانی ئەلیەت و لە شیعری (عەبدولوەهاب بەیاتی)یشدا زێتر لە جارێك بەكار هێنراوە.
شێركۆ بێكەس دەڵێت:
(قاتوقڕیی رۆح و چۆڵەوانیی رۆح) زۆر جار لە شیعری (ئەلیەت)دا بەر چاو دەكەون و بۆ ماوەی نزیكەی سی ساڵ باتەتێكی سەرەكیی شیعری وی بوون، (هەر چی لایەنی جوانی شیعری ئەلیەت هەیە، لە كەسانی تری وەرگرتووە.)
شاعیرانی عەرەبیش لەویان خواستووە، شێركۆ بێكەسیش لە شاعیر و وەرگێڕی عەرەبی خواستووە.
یەكێك لە شیعرە بەناوبانگەكانی بلۆك، باسی دوازدە سەربازی لەشكری سوور دەكات كە لە شەوێكی سەردەمی شۆڕشی ئۆكتۆبه‌ردا چاودێریی شەقامێكی پەترۆگراد دەكەن.
شێركۆ بێكەسیش لە شیعری (لە شەوێكدا) باس لە دەستەیەك پێشمەرگە دەكات كە بۆ چالاكی هاتوونەتە نێو شاری سلێمانیییەوە.
(شیعر وێنەیەكی بگۆیە، وێنە شیعرێكی بێدەنگە.
)(22) شاعیر دەتوانێت بە وشە وێنە بكێشێت، وێنەیەك زرپوزیندوو بێت و ژیانی لێ بتكێت.
وێنەی شیعری سەركەوتووترین ڕێگەیە بۆ گەیاندنی فیكری شاعیر.
شاعیر ئەگەرچی ڕەنگی لەبەر دەستدا نییە، وەلێ وێنەكانی ڕەنگدانەوەی ئایدیاكانییەتی، بە مامەڵەیەكی هونەرییانە لەتەك وشەدا، دەتوانێت ڕەنگ، سێبەر، دووری، بەرزی، نزمی، شادی، خەم، هیوا و بێئومیدی وێنە بكێشێت.
شیعر شێوەیەكە لە شێوەكانی بیركردنەوە، بەڵام بیركردنەوەیەك كە لە وێنەدا خۆی دەنوێنێت، ئەو دەقەی لەسەر بناغەی وێنە بڵند نەبێتەوە، ئه‌سته‌مه‌ بتوانێت خۆیمان وەك شیعر پێ بناسێنێت.
(ڕەخنەگر خوازە پەسەند دەكات، نەك لێكچوواندن، ڕەمز نەك دەستنیشانكردن، ئەو شاعیرە پەسەند دەكات، كە هانا بۆ شیكردنەوە نابات و بە وێنە ئاماژە بۆ ئەو شتە دەكات كە خوازیارە بیڵێت.
ئەرەستۆ دەبێژێت: داهێنانی خوازە تاقە شتێكە كەس ناتوانێت لە كەسانی دیكەوە فێری ببێت و نیشانەی بلیمەتیشە.
)(23) شاعیر كە بۆ دەربڕینی مەبەستەكانی، پشت بە وێنەی شیعری دەبەستێت، ئامانجی ئەوەیە گەشە بە ئایدیاكانی بدات، چڕتر و قووڵتر پێشكەشیان بكات و جۆرە كاریگەرییەتییەكی ئەفسووناوی لای خوێنەر جێ بهێڵێت و ناخی بهەژێنێت.
زۆربەی شیعری شێركۆ بێكەس باس لە چیا، دەشت، دارستان وگوند دەكات و زۆر كەم خۆی لە قەرەی شار دەدات.
سروشت وڵاتی شیعری ئەوی داگیر كردووە و بە دەگمەن دەتوانێت وێنەیەكی شیعری دابهێنێت، ڕەنگدانەوی سروشت و ژیانی لادێ نەبێت، هەر بۆیە خاوەنی قامووسێكی جووتیارانەیە.
ئێستا كە چارەنووسی مرۆڤایەتی بەو ململانێیانەوە بەندە كە لە شاردا ڕوو دەدەن، كەچی هێشتا گۆڕەپانی شیعری وی، هەر سروشتە.
ئەو هەرچەندە ژیانی لەشاردا بەسەر بردووە، كەچی هەر دەڵێیت شاعیرێكی گوندنشینە.
(قانع)ی شاعیری جووتیاران، دەركی بە كرۆكی چەوساندنەوی ئینسان كردبوو، بۆیە لە گوندەوە، شیعری بۆ شار دەگوت.
(ئەوی شەیدای هونەر بێت، پێویستە شار لە ئامێز بگرێت، ئاخر گوند تەنیا فۆلكلۆر بەرهەم دەهێنێت.
)(24)
خوێنەری شیعر گەشتیار نییە، بە دوای ئەو زانیارییانەدا ناگەڕێت، كە بۆ كەسێك سوودیان هەیە، نیازی گەشتوگوزاری هەبێت، (شیعر ڕێپیشاندەری گەڕیدە نییە، لێكۆڵینەوەیە لە مرۆڤ، شیعر جوگرافیای دڵی ئینسانە، نەك نەخشەی جیهان.
)(25) شاعیری توانا، بۆ خوڵقاندنی وێنەی هونەری، هانا بۆ میتافۆر دەبات، نەك لێكچوواندن و وەسفكردنی دیوی دەرەوەی شتەكان، ئەوە تەنیا وێنەی لاوازە كە پشت بە وەسف و لێكچوواندن دەبەستێت:
شێركۆ بێكەس لەبری ئەوەی لە ڕێی وێنەی شیعرییەوە، قارەمانەكەی بە خوێنەر بناسێنێت، هاتووە بە هەردوو دارشەقی وەسف و لێكچوواندن، جەستەی شەكەتی شیعرەكەی ڕاگرتووە، گەرچی شیعری نوێ ئەو دوو دارشەقەی پشتگوێ خستووە.
(ڕەبیەیەك، وەك بالووكە لە دەست و پەنجەی بووكێك هاتبێت، دیمەنی باسكەكەی ناشیرین كردووە.
)(26) ئەم وێنەیە كە كامێرای چاوی (حەمەفەریق حەسەن)ی چیرۆكنووس 1983 گرتوویەتی، لە وێنەكەی شێركۆ بێكەس كە لە 1985دا كێشاوییەتی، شاعیرانەترە.
شاعیر لە هەمان وێنەدا، جارێك پادگانەكەی بەدوومەڵ و جارێكی دیكە بە مڵە شووبهاندووە.
دوومەڵ و مڵە، هیچی هاوبەشیان لە نێواندا نییە و ئەوی شاعیری وا لێ كردووە، دەرگای ئەو وێنەیە بە ڕووی (مڵە)دا بكاتەوە، تەنیا ئەوەیە، هاوسەروای (ملە)یە.
سێوی دڵ، لیمۆی دڵ و قۆخی دڵ.
شێركۆبێكەس چونكە بە دەنگ ڕووداوە ڕۆژانەیییەكانەوە دەچێت و لە هەموو بۆنەیەكدا شیعر دەڵێت، بۆیە تووشی پەتای خۆ دووبارەكردنەوە دەبێت.
خوازەی جوانیش وەك جۆک، تەنیا جاری یەكەم، جوانە و دەمانبزوێنێت، تازە ئێمە ماندوو دەبین، بڵێین: قۆخی دڵ، سێوی دڵ، هەناری دڵ و لیمۆی دڵ، قەت هێندەی ئەوە جوان نییە و نابێت، كە بۆ یەكەمین جار، گۆران لە هۆنراوەی (رەوتێكی جوان)دا، گوتی:
یەكێك لەو كۆڵەكانەی شیعری نوێیان ڕاگرتووە، ڕەمزە،(شیعری بێ ڕەمز و دەمامك، شیعرێكە ڕووت و برسی، لە پەیكەری ئێسكی لاشەیەك دەچێت.
)(27) شاعیر ڕەمز ناكاتە تەمومژێكی خەست و فیكری خۆی پێ ناشارێتەوە، ڕەمز بە مەبەستی چاوبەستی خوێنەر بەكار ناهێنێت، بەڵكوو ڕەمزەكانی ئاسۆی بەردەمی خوێنەر ڕوونتر و فراونتر دەكەنەوە، بەگەڕخستنی ڕەمز، ڕێگەیەكە بۆ خۆ دەربازكردن لە درێژدادڕی و ڕاستەوخۆیی، ئەوی ڕەمزێكی گونجاو لە وشەیەكدا دەیڵێت، نووسێنێكی ئاسایی، یان شیعرێكی لاواز، بە لاپەڕەیەك بۆی ناگوترێت.
شاعیر لەبەر ئەوە ڕەمز و داستان قوت ناكاتەوە، تا ڕەخنەگر پێی بڵێت، سوودی لە ڕەمز وەرگرتووە و مامەڵەی لەگەڵ داستاندا كردووە، وەك شێركۆ بێكەس لە حەفتاكاندا دەیكرد.
ئەو تەنیا لە شیعری (گینگڵ)دا، هەموو ئەم ناوانەی كەڵەكە كردووە: گلگامش، ئەنكیدۆ، ئۆدیب، ماركس، محەمەد، یەهودا، مەسیح، ماكبەس، دەزدەموونا، پرۆتۆس و پیكاسۆ كە هەر یەكی ڕەمزی مەسەلەیەكن.
سەعدی یووسف، قورقۆشمی وەك ڕەمزێك، بۆ كوشتن بەكار هێناوە، مەبەستی لە قورقۆشم، گوللەیە، ئینسان دوور لە ڕەگوڕیشەی خۆی، هێدی هێدی دەبێتە شتێكی دی و زەمان بە پێڵاوە قورس و سەختەكانی دەیشێلێت و پانی دەكاتەوە.
(28)
گوتەیەك هەیە، دەڵێت: (تیشكی خۆر بە بێژنگ ناگیرێت.)
بێژنگ لەو گوتەیەدا ڕەمزی ناهەق و خۆریش ڕەمزی هەق و ڕاستییە، بۆیە نەدەبوو شاعیر جەرگی گەل بە بێژنگێك بچوێنێت كە بەری خۆری گرتبێت.
جوانتریش وابوو بڵێت: جەرگی گەلم وەك بێژنگ (كون كون) بووە، نەك (پارە پارە) وەلێ هەر چونێك ئەو كۆپلەیە بنووسرێتەوە، پێویستی بە (بەرخۆر) نابێت، ئاخر كونكونبوونی جەرگ، هیچ لەگەڵ (بەرخۆر)دا كۆی ناكاتەوە.
كە دەڵێین، لەشی فڵانیان بە گوللە كرد بە بێژنگ، واتا كون كونیان كرد، نەك پارە پارە، ئیدی بە ڕۆژی ڕووناك جەستەی فڵان وەك بێژنگی لێ كرا بێت یان بە شەوی تاریك، هیچ لە مەسەلەكە ناگۆڕێت.
شێركۆ بێكەس لەوەشدا ئامانجی نەپێكاوە كە چۆڕەی خوێنی گەلی بە چۆڕاوگە شوبهاندووە، ئاخر چۆڕاوگە باراناوێكە كە بە گوێسەبانەدا بێتە خوارەوە و نەك هیچ ناشوات، بەڵكوو دەشێت شت پیسیش بكات.
ئەوه‌ ڕێژنەی باران یان تاڤگەیە، دەشێت (دنیاشۆر) بێت، نەك چۆڕواگە.
ئەسپی كێوی، ڕەمزە بۆ ڕەنگاربوونەوە و یاخیبوون، چەمیش سیمبۆڵە بۆ هەنگاونان، لە جێیەكدا گیرنەخواردن، گۆڕانی بەردەوام و بزووتنەوە، كەواتە ئەسپی كێوی دۆستی چەمی سەركەشە، بۆیە نە جڵەو دەكاتە دەمی و نە زنجیر دەكاتە پێی، ئەوە زریانە كە ڕەمزە بۆ هێزی شەڕ، نەك چەم و زەریا.
شیعری نوێ، پشتی نەكردووەتە كێش و سەروا، وەلێ زیاتر پشتی بە موزیكی ناوەوە بەستووە، شیعری نوێ وەك سەمفۆنیا وایە، لەسەر یەك ڕستەی موزیكایی بەند نییە، (كێش و ئاوازی شیعری نوێ، چركەی سەعات ئاسا لە یەكتری ناچن و بەردەوام دووبارە نابنەوە.)
ئەوە شتێكی ئاسایییە كورتەشیعرێك لەسەر یەك كێش بنووسرێت، بەڵام پەنابردنە بەر تاقە كێشێك بۆ چیرۆكەشیعر، ڕەنگدانەوەی خۆماندوونەكردنی شاعیرە، دەیان ساڵە شێركۆ بێكەس بە كێشی چواربڕگەیی دەنووسێت، پۆستەرەشیعر، شیعری ئاسایی، چیرۆكەشیعر و شانۆنامەی شیعری لە قاڵبی هەمان كێش دەدات و بە درێژایی هەموو كۆمەڵە شیعرەكانی بە دەگمەن لەو كێشە لای داوە.
گۆران كێشە خۆماڵییەكانی زیندوو كردووه‌تەوە و كێشی تازەیشی داهێناوە، بەڵام شێركۆ بێكەس هەندێك جار شیعری لەنگی نووسیوە و زۆر جاریش بۆ پاراستنی كێش و سەروای شیعرەكانی، بەشداریی لە شێواندنی زمانی كوردیدا كردووە.
هەندێك پێیان وایە، وشە لەبەر دەستی شێركۆ بێكەسدا هەویرە و ئەویش بە ئارەزووی خۆی گونكی لێ دەبڕێت، وەلێ من وای بۆ دەچم، لە شیعری ویشدا هەر لە نۆبەرەیەوە تا دوا بەرهەمی، هەڵەی زمان هەیە.
(پێویستە پێوەندییەكی پتەو لە نێوان، ئایدیا، موزیك و پاشبەنددا هەبێت، شاعیری بێتوانا سەرەتا سەروا ڕیز دەكات و دواتر بە دوای ئایدیادا تا لەو سەروایانە شیعر دروست بكات، دەگەڕێت!
یان ئایدیای حازری لایە و سەرقاڵی گەڕانە بە دوای كێش و پاشبەنددا!
)(29) وەلێ شاعیری توانا یەك لە دوای یەك، بە شێوەیەكی خۆڕسك، ئایدیاكانی بە زمانێكی ئەفسووناوی لە نێو موزیك و سەرودا دەتوێنێتەوە، پاشبەندی شیعری هیچ زۆر لە خۆكردنێكی پێوە دیار نییە، بۆ ڕاگرتنی هاوسەنگیی نێوان دێڕە شیعرەكانیشی، هانا بۆ وشەی هاوواتا و ناپێویست نابات و زمان ناشێوێنێت.
(قۆڵپن) وشەیەكی داتاشراوە، (جرپن)یش تەنیا بۆ سەروا ڕیز كراوە، ئاخر لارولەنجە و جرپنبوون، پێكەوە كۆ نابنەوە.
• لە كوردستانی ڕۆژهەڵات تەنیا یەك مەریوان هەیە، دووان نییە، تا یەكێكیان هی سەروو بێت و ئەوی تریان خواروو.
بۆ هێنانەوەی سەروا، نە جوگرافیا و نە هیچ لۆگیكێكی ڕەچاو كردووە، یەكێكی دیكە لەو داوانەی لاقی مەلی شیعری شێركۆ بێكەسی پێوە بووە، دووبارەكردنەوەی نابەجێ و ناپێویستە، شاعیری توانا درێژدادڕ نییە، لاپەڕە ڕەش ناكاتەوە و بۆ ڕاگرتنی كێش و هێنانەوەی سەروا، دەست بە داوێنی ناوكار (حەشوو) و دووبارەكردنەوەی نادروستەوە ناگرێت.
ئەوی خاوەنی ئەزموونێكی مەزن بێت، خاوەنی زمانێكی دەوڵەمەندیشە.
شێركۆ بێكەس نیازی ئەوەی هەبووە، بڵێت: لەگەڵ سەرهەڵدانەوەی پێشمەرگەدا، دەشت بەرگی خەمی فڕێ داوە، وەلێ توانای دەربڕین بە هانایەوە نەهاتووە و مانای شیعرەكە تەواو بە پێچەوانەوەی مەبەستی شاعیرەوەیە.
خەمی زەردهەڵگەڕاو، خەمێكە لە بیر چووبێتەوە، چونكە (ڕەنگی زەرد، ڕەمزی مردنە، ڕەنگی سەوزیش نیشانەی ژیان و لەدایكبوون و گەشەكردنە،)(30) بۆیە شینبوونەوەی خەم، بە مانای سەرهەڵدانەوەی خەم دێت.
شاعیر دەبوو، گوتبای:
ڕێ، ئیدی توولەڕێ بێت، یان شاڕێ، تەنیا ( تان)ی هەیە، (پۆ)ی نییە.
تان: ستوونییە، پۆ: ئاسۆییە.
تان ڕایەڵە و (پۆ)یش ئەوەیە كە لەسەر ڕایەڵ دەچنرێت.
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
