هاوڕێیان دوای چوار مانگ، سه‌عات یه‌كی دوای نیوه‌ڕۆبوو، له‌ نێو جێگه‌ی نه‌خۆشی هه‌ڵسام و سولفێكم له‌ ئۆتۆمبێله‌ چكۆلانه‌كه‌مدا و له‌ ماڵ هاتمه‌وه‌ ده‌ره‌وه‌، هاتمه‌وه‌ ده‌ره‌ و ده‌رگه‌ی دراوسێكانمان هه‌موو داخرابوون، دوكانداره‌ گه‌نجه‌كه‌ی سه‌ری كۆڵانه‌كه‌مان له‌سه‌ر دوكانه‌كه‌ی نووسیبووی: دوكان بۆ كرێ‌"
پیره‌مێرده‌ نه‌خۆشه‌ ته‌سبیح ڕه‌شه‌كه‌شم نه‌دیت، كه‌ هه‌میشه‌ نیوه‌ی شانی له‌ ژووره‌وه‌ و نیوه‌كه‌یتری له‌ده‌ره‌وه‌، له‌سه‌ر كورسیه‌ پلاستیكه‌كه‌ی ده‌نكه‌كانی ته‌سبیحی عومری ئاواده‌كرد.
زۆر  چاوم گێڕا هه‌ر كه‌سم نه‌بینی، ڕۆیشتم پشیله‌یه‌كی ڕه‌شم بینی له‌سه‌ر مێزی نان فرۆشه‌كه‌ی كۆڵان هه‌ڵكرومابوو، زۆر ترسام، جامی سه‌یاره‌كه‌م كرده‌وه‌ یه‌ك به‌گه‌رووم هاوارم كرد هۆۆۆۆی...؟ هۆڕنم لێدا و كه‌س نه‌بوو بڵێ‌: ئه‌رێ‌ چیته‌... 
به‌ كۆڵانه‌كان ده‌سووڕامه‌وه‌ و ده‌ستم له‌سه‌ر هۆڕنی ئۆتۆمبێله‌كه‌م هه‌ڵنه‌ده‌گرت و كه‌س نه‌بوو بڵێ‌:  به‌سیكه‌ میشكمانت برد،... كه‌س نه‌بوو بڵی: ئه‌رێ‌ ئه‌و هه‌رایه‌ت له‌چی یه‌، خۆ دایكت شووناكات.. كه‌س نه‌بوو بڵێ‌: ئه‌و سه‌گبابه‌ شێت بووه‌ ئه‌و هه‌موو هۆڕنه‌ بۆ لێ ده‌دات.
ئیدی تا ده‌هات زیاتر ترسم لێ‌ ده‌نیشت، به‌په‌له‌ مۆبایله‌كه‌م له‌گیرفانم ده‌رهێنا و جه‌ڕه‌سی مۆبایله‌كه‌م ڕۆیشت: ئه‌لوو ئازا گیان ئه‌مڕۆ له‌یله‌تول قه‌دره‌؟
ڕۆیشتم به‌ ئۆتۆمبێله‌ شڕه‌كه‌م و به‌ به‌رده‌می قوتابخانه‌یه‌كی كچان ڕه‌تبووم، كچه‌كانم بینی هه‌موو به‌ دڵته‌نگیه‌وه‌ چاوه‌ڕێی پاسه‌كانیان ده‌كرد، له‌ولاتر كچێكم بینی مۆبایله‌كه‌ی له‌ عه‌رزیدا پاشان به‌ پڵاوه‌كانی شكاندی و به‌ گریانه‌وه‌ به‌ هاوڕێكه‌ی ته‌نیشتی گوت: ئه‌ویش له‌نێو خنكاوه‌كانی وڵاتی یۆنانه‌.
پیاوێكم بینی به‌ ژنی ماڵه‌ دراوسێكه‌یانی ده‌گوت: خوشكی من، كوڕه‌كانی من نین به‌خودا، باوه‌ڕبكه‌ ئه‌وان دوو مانگ ده‌بێت له‌ كوردستان نه‌ماون.
منیش ڕۆیشتم تۆزێك له‌ناكاو ئیستۆپم كرد، ئۆتۆمبێلێكی ژماره‌ نه‌ینه‌وا به‌ مخالفی له‌ به‌رده‌مم سوڕایه‌وه‌ و سێ‌ گه‌نجی عه‌ره‌بی تیابوو، به‌ده‌نگی به‌رز و به‌ تریقه‌ی پێكه‌نینه‌وه‌ به‌ منیان گوت: های كرد الجبان، منیش ده‌ستم له‌سه‌ر دڵم داناو هه‌ناسه‌یه‌كی قوڵم هه‌ڵمژی  و له‌سه‌ر شه‌قامه‌ گشتییه‌كه‌ وه‌ستام، پیره‌مێردێكی پاكه‌ت فرۆش كه‌وته‌ ته‌نیشتم، كه‌ دانه‌ دانه‌ جگه‌ره‌كانی خۆی ده‌كێشا.
جوابی دامه‌وه‌ و گوتی: منیش نازانم نا... نا.. نانانا.. ده‌نگی گریانی ئه‌و كچه‌ سه‌ماعه‌ی مۆبایله‌كه‌ی پڕ كردم و ته‌له‌فۆنه‌كه‌م داخرا، توت... توت.. تووووووت.
خه‌ریكبوو شیتبم، من خۆ له‌ هیچ ناگه‌م ئه‌ی هاوار، مێشكم هاشه‌ی ده‌ێ‌ له‌ خه‌یاڵ و بیركردنه‌وه‌.
له‌ناكاو ئۆتۆمبیله‌كه‌م هێواش كرده‌وه‌ خێزانێكی عه‌ره‌ب كه‌ هه‌شت كه‌س ده‌بوون به‌ به‌رده‌مم ڕه‌ت بوون و پیاوه‌كه‌یان سه‌یری دواوه‌ی ئۆتۆمبیله‌كه‌می كرد و به‌ مڕومووچی ته‌ماشایه‌كی ناو چاوه‌كانی منیكرد، منیش سه‌یری داوه‌وه‌ ئۆتۆمبیله‌كه‌ی خۆم كرد، ئاڵای كوردستانم بینی كه‌ له‌ ڕۆژی ئاڵاوه‌ له‌وێم دانابوو.
نیگا پڕ ڕق و كینه‌كانی ئه‌و عه‌ره‌به‌ مێشكی پڕكردبووم، ئاگام له‌ خۆم بڕابوو، له‌ناو بازاڕ پێچه‌وانه‌ی یاسایی هاتوچۆ سووڕامه‌وه‌ و كه‌وتمه‌ به‌رده‌م خانووه‌ چكۆڵانه‌كه‌ی پۆلیسه‌كانی هاتووچۆ، هاتمه‌ خواره‌وه‌ به‌ پۆلیسه‌كانم گوت: بمبوورن به‌خوا من یاسا ناشكینم، پیاوێكی یاسایم.
ووشه‌ی به‌ڵی، هێشتا به‌ ته‌واوی له‌ ده‌مم ده‌رنه‌چووبوو، هه‌ر چوار پۆلیسه‌كه‌  هه‌ڵسانه‌وه‌ سه‌رپێ‌ و ڕووه‌ گرژه‌كه‌یان گۆڕا بۆ شادی و یه‌كێكیان گوتی: له‌ ئه‌وروپا گه‌ڕایته‌وه‌؟
پۆلیسه‌ به‌رپرسه‌كه‌ گوتی: ئه‌و براده‌ره‌ مه‌به‌ستی ئه‌وه‌ نیه‌، ده‌ی ڕاسته‌ مه‌خالیف بووی، بڕۆ چۆن دڵت ده‌یه‌وێ‌ باژۆ.
منیش سواری ئۆتۆمبیله‌كه‌م بووم و سه‌رم له‌ هیچ ده‌رنه‌ ده‌كرد، ئاخر من ئه‌و پۆلیسه‌ی بازاڕی سیروانم چه‌ندین جار دیوه‌، به‌ڵام یه‌كه‌م جاره‌ به‌م ڕیش و جله‌ پڕ چرچ و لۆچانه‌وه‌ بیبینم، له‌ دڵه‌ خۆم ده‌مگوت: به‌خودا ئه‌م پۆلیسه‌ منی ناسیوه‌، له‌یه‌كێكی زانیوه‌ من چه‌ند مانگه‌ له‌ نه‌خۆشخانه‌ ماومه‌ته‌وه‌، بۆیه‌ دڵی پێم سووتاوه‌ غرامه‌ی نه‌كردووم و به‌ ڕووی خۆش منیان به‌ڕێكرد.
هه‌ر ڕۆیشتم له‌پڕ  هاوڕێیه‌كی خۆم بینی، زۆر دڵم خۆش بوو كه‌سێك ده‌بینم كه‌ ده‌یناسم، سه‌رم له‌ جام ده‌رهێنا و هاوارمكرد هۆزان گیان... هۆزان گیان.. چۆنی؟
سه‌رم هێنایه‌وه‌ ژوورێ‌ و سه‌یرێكی ئاوێنه‌ی ئۆتۆمبێله‌كه‌ی خۆمكرد و چاوه‌كانم پڕ بوو له‌ فرمێسك، دڵم خه‌ریك بوو بێته‌ ده‌رێ‌، خۆشم گومانم له‌ خۆم كرد، ئێدی من له‌كوێم، من كێم ... كێم..
من چه‌ند جار هاتوومه‌ته‌ ئه‌م بازاری سیروانه‌ سه‌عاتێكم پێ‌ چووه‌ تا له‌م سه‌ره‌وه‌ی ده‌رچوومه‌، كه‌چی ئێستا له‌ترسی چۆڵی نازانم ئۆتۆمبیله‌كه‌م له‌كوێ‌ ڕابگرم، ده‌ه‌ڕۆیشتم و كه‌س نه‌بوو پرسیارێكی لێ بكه‌م، له‌ تاو گه‌رما و زگی برسیشم تینم لێبڕابوو، له‌فه‌ فرۆشێكم بینی له‌به‌رده‌می وه‌ستاندم، به‌په‌له‌ هاتمه‌ خواره‌وه‌ گوتم: ئه‌رێ‌ برا فه‌لافله‌كه‌ت گه‌رمه‌؟
كابرای له‌فه‌فرۆش به‌ ورده‌ نیگایه‌كه‌وه‌ به‌ ڕووی منه‌وه‌ ئینجا گوتی: برا تۆ دووه‌م كه‌سی له‌ به‌یانیه‌وه‌ داوای له‌فه‌ بكه‌ی.....له‌فه‌ فرۆشه‌كه‌ قسه‌كانی ده‌كرد، ده‌نگی گه‌نجێك له‌ دووكانه‌كه‌ی به‌رانبه‌ر سه‌رنجی منی ڕاكێشا به‌ خاوه‌ن دوكانه‌كه‌ی ده‌گوت: كاكه‌ ئه‌م جانتایه‌ باش نیه‌،جانتایه‌كی باشم بده‌یه‌، من شه‌ش سه‌عات له‌سه‌ر ئه‌م قاچانه‌م ده‌ڕۆم، جانتایه‌ك با سووك بێت و هه‌میش قایم.
وه‌ك په‌یكه‌ر ڕوو له‌م دوكانی جانتا فرۆشه‌ ڕه‌قببوومه‌وه‌ و كابرای له‌فه‌ فرۆیش هه‌ر نه‌یده‌بڕیه‌وه‌... ئه‌رێ‌ كاكه‌ له‌فه‌كه‌ پیازی تیابێت، چه‌ور بێت یان نا، باشه‌ به‌دڵی تۆ، ئه‌گه‌ر حه‌زه‌كه‌ی فه‌لافله‌كه‌ت بۆ گه‌رم ده‌كه‌مه‌وه‌....
له‌فه‌فرۆشه‌كه‌م جێهشت و كه‌وتمه‌ شوێن ئه‌و گه‌نجه‌ی جانتاكه‌ی كڕی، له‌پڕ دوو گه‌نج له‌ پشتمه‌وه‌ بانگیان كردم و گوتیام: برا عه‌ینه‌كه‌كه‌ت لێ‌ كه‌وت.
منیش خۆم چه‌مانده‌وه‌ عه‌ینه‌كه‌ هه‌تاویه‌كه‌م هه‌ڵگرمه‌وه‌، ده‌نگی یه‌كێك له‌م دوو گه‌نجه‌ هاته‌ گوێم كه‌ به‌وه‌ی تری ده‌گوت: كاكه‌ ڕێگه‌ی ڕۆمانیا پاره‌ی زیاتری ده‌وێت.
به‌په‌له‌ و به‌ په‌شۆكاویه‌وه‌ هاتمه‌ نێو ئۆتۆمبیله‌كه‌م و برسیه‌تیم بیرچوویه‌وه‌ و ده‌ستم بۆ دوگمه‌ی ڕادیۆكه‌م برد و ده‌نگی خانمه‌ بێژه‌رێك هات: به‌ڵێ‌ كێمان له‌گه‌ڵه‌؟
ئازیزه‌كه‌م ئێستا شار چۆڵه‌ له‌ تۆ، شار ئیتر ده‌نگی تۆ نابیستێ‌، دوای تۆ ئیتر كه‌س نییه‌ به‌ پیاده‌ به‌ شه‌قامه‌ گه‌وره‌كانی شار بسۆڕێته‌وه‌، شه‌قامه‌كان تاسه‌ی پڵاوه‌ شڕه‌كانی تۆ ده‌كه‌ن، ئیدی نمره‌ی به‌رز بۆ كێ‌ به‌ده‌ست بێنم، خۆ جارێكی تر له‌به‌رده‌می قوتابخانه‌كه‌مان ناتبینم.
ئازیزه‌كه‌م من ئێستا ئاریشت ناكه‌م، ئێستا رێگه‌ی دوورم ژووری نووستنمه‌، ئێستا بیرم چۆته‌وه‌ پاركی شانه‌ده‌ر كه‌وتۆته‌ كوێی شار، ئه‌ورۆژه‌ چووم سێركێتی مۆلیده‌كه‌ی گه‌ڕه‌ك لێبده‌مه‌وه‌ ، كه‌ هاتمه‌وه‌ به‌ره‌و ماڵ، خۆم له‌ماڵی دراوسێ كه‌ی ئه‌وسه‌ر كۆڵان بینی و ماڵی خۆمانم وون كرد.
ئازیزه‌كه‌م من ده‌مێكه‌ فه‌یسبوكه‌كه‌م داخستووه‌، من بیرم چۆته‌وه‌ ژماره‌ی مۆبایله‌كه‌م چه‌نده‌، ئه‌و ڕۆژه‌ دایكم منی برده‌ لای پیاوێكی ڕیشن، قورئانی له‌سه‌ر ده‌خوێندم و هاواری ده‌كرد هه‌ی مه‌لعون له‌نێو گیانی وه‌ره‌ ده‌ره‌وه‌، ئه‌ی جنی پیس وه‌ره‌ ده‌رێ‌، دایكم ئێستا وا ده‌زانی من شێتبوومه‌و جنم چۆته‌ له‌ش، ئه‌و پیاوه‌ فه‌قیره‌ و دایكه‌ هه‌ژاره‌شم نازانن تۆ چوویته‌ له‌ش و دڵی من، تۆ تازه‌ به‌چی ده‌ردێیت، تۆ چۆن ده‌ردێت چۆن له‌ ده‌ریای ئیجه‌ خنكای و نقوم بوویت، ئێستاش ئاوا له‌ دڵی من نقوم بوویت و بۆ هه‌تا هه‌تا ده‌رنایه‌یت ئازیزه‌كه‌ی من .
