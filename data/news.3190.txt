دوای ئەوەی رۆژی 29ی نیسانی 2016لەدوو مزگەوتی شاری هەولێر پشێوی دروستبوو رێگریكرا لەوەی ئەو دوو مەلایە وتاری هەینی پێشكەش بكەن.
هەریەكە لە مەلا ئیدریس كاریتانی وتاربێژی مزگەوتی "اللـە اكبر" و مەلا عوسمان كانی كوردەیی وتاربێژی مزگەوتی "جودی" لەلایەن چەند كەسێكەوە ڕێگرییاكان لێكرا وتاری هەینی پێشكەش بكەن دواتر پشێوی لێكەوتەوە.
وەزارەتی ئەوقافی حكومەتی هەرێمی كورستان لەبەیاننامەیەكدا رایگەیاند: لەچوارچێوەی رێكارە یاساییەكاندا ئەو مەلایانە دەدەینە دادگا كە لە هەولێر بوونە هۆی نانەوەی پشێوی.
لەو بەیانەدا هاتووە" وەزارەتی ئەوقاف لەچوارچێوەی رێوشوێنە ئیداری و چاكسازیەكانیدا لەرێگەی بەرێوەبەرایەتی ئەوقافی هەولێرەوە سێ مامۆستای ئاینی لە وتارخوێندنەوە بۆ ماوەیەكی كاتی راگرتبوو، رۆژی پێشتریش ئەو مامۆستایانەی ئاگاداركردبووەوە، بەڵام رۆژی هەینی 29ی نیسان ئەو مامۆستا ئاینیانە نەك هەر بەفەرمانەكەی بەرێوەبەرایەتی ئەوقافی هەولێر پابەند نەبوون، بەڵكو كۆمەڵێك خەڵكی حزبیان هێنابووە مزگەوتەكان و پشێوی و ئاژاوەیان دروستكرد."
