رەزاق محسێبس ئەندامی لیژنەی نەوت و وزە لە ئەنجومەنی نوێنەرانی عیراق، بوونی وتوێژێكی لەنێوان حكومەتی فیدراڵ و حكومەتی هەرێمی كوردستان بۆ بەستنی رێككەوتنێكی نەوتی نوێ‌ ئاشكرا كرد كە بە وتەی ئەو، هاوشێوەی رێككەوتنی پێشووە، تەئكیدیشی لەسەر پێشێلكردنی هەرێم بۆ رێككەوتنی پێشوو كردەوە.
محێبس لە لێدوانێكی رۆژنامەوانیدا رایگەیاند: "لەئێستادا حكومەتی فیدراڵ و حكومەتی هەرێمی كوردستان لە وتوێژدان بۆ بەستنی رێككەتنێكی نوێ‌، بەپێی زانیارییەكانیش رێككەوتنە نوێیەكە هاوشێوەی رێككەوتنی پێشووە كە دەبێت هەرێمی كوردستان رۆژانە 550 هەزار بەرمیل لەڕێی كۆمپانیای سۆمۆوە هەناردە بكات و لەبەرانبەردا بەغدا پارەی هەناردەكردنەكە دەداتە هەرێم، بەڵام لەحاڵەتی هەناردەنەكردنی ئەو بڕە، حكومەتی فیدراڵ دەتوانێت پابەندی رەوانەكردنی پارە نەبێت بۆ هەرێم".
ئەو ئەندامەی لیژنەی نەوت و وزەی ئەنجومەنی نوێنەرانی عیراق، وتیشی: "رێككەوتنی نەوتی كە خرابووە چوارچێوەی بودجەی دارایی 2015، حكومەتی هەرێمی بە هەناردەكردنی بڕیاری دیاریكراوی نەوت بۆ دەرەوە پابەندكردبوو، بەڵام هەرێم پێشێلی كرد و بەغدا پابەند بوو پێوەی".
هەرێمی كوردستان لە 28ی تشرینی یەكەمی رابردوو، داوای بەستنی رێككەوتنێكی نەوتی رۆشنی كرد لەنێوان هەرێم و بەغدا، ئاماژەی بە بوونی كەموكوڕی كرد لە رێككەوتنەكەی ئێستادا و بۆ بەستنی رێككەوتنێكی نوێش لەگەڵ حكومەتی فیدراڵ، تەئكیدی لەسەر نزیكبوونەوەی وادەی سەردانی وەفدێكی كوردی بۆ بەغدا، كردەوە.
