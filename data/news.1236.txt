گۆڕان کۆمەڵێک دەرفەتی گەورەی هاتە بەردەم،کەدەیتوانی بەهۆیانەوە هەم خۆی بکاتە ئەلتەرناتیڤێکی خەمڵیو و هەمیش کۆمەڵێک گۆڕانکاری ڕیشەیی بەقازانجی خەڵک و دێمکڕاسی و دادپەروەری،لەئەزمونی حزبۆکڕاتیەتی نیوە بەنیوەی پارتی و یەکێتیدا بەئاکام بگەیەنێت و لەنێوان ئەو دوو هێزە تەقلیدیەدا، خۆی وەکو دیفاکتۆی هێزێکی جەماوەری فۆڕم نوێ،  لەم دیو و ئەودیوی دێگەڵەدا، دەربخات.
کەچی سەرئەنجام شتێکی تر دەرچوو!
پێدەچێت کەم ئەزموونی گۆڕان لەکایەی ململانێ و ئیدارە سیاسیەکاندا، دواجار ئەم هێزە بەرینەی جەماوەریەی مەحکوم بەوە کردبێت، کەهەم هێزێکی لۆکاڵی ئەم دیوی دێگەڵە بێت و هەمیش لەم دیوی دێگەڵەدا، چارەنوسی ئەوەبێت،لەهێزی سەرکردایەتیکردنی (خەڵک ) و (ئۆپۆزسیۆن) و (بەرەیەکی چوارقۆڵی گرنگەوە) بەرەو هێزێکی لۆکاڵی و تەریک و تەنها بچێت!
لە ۱۷ شوباتدا گۆڕان دەرفەتێکی گەورەی هاتە بەردەم بۆ ئەوەی یەکەمین بزمارە کاریگەرەکانی چاکسازی خۆی، بەجەستەی حزبۆکڕاتیەتی پارتی و یەکێتیەوە دابکوتێت .
بزمارێک، کەشەرعیەتی میللی و پارلەمانی وەرگرت و تاڵەبانی و بارزانیشی هێنایە سەر بابەتی بوون ڕەوایەتی بوونیان و بەجۆرێک لەجۆرەکان ئۆکەیان بۆی نیشاندا،کەچی لەدواساتدا گۆڕان نەیتوانی دایان بوکتێت!
لەپێکهێنانی کابینەی بنکە فراوانیشدا، گۆڕان دەرفەتێکی نایابی هاتە بەردەم ( بۆئەوەی بەیەک مەسافە) وەکو هێزێکی نوێی جیاواز، لەنێوان دوو هێزی تەقلیدیدا بوەستێت.
کەچی جارێک خەیاڵی ڕێکەوتنی ستراتیژی لەگەڵ پارتی لەنێوەندەکەی دوورخستەوە و جارێکی دیکەش کەڵکەڵەی ڕێکەوتن و یەکگرتن لەگەڵ یەکێتیدا!
لێرەدا هەڵەی کوشندەی گۆڕان ئەوەبوو کەلەسەرەتاکانی کابینەی بنکە فراواندا خواستی بوو (بۆ پارتی شوێنی یەکێتی بگرێتەوە) کاتێک لەمەدا شکستی هینا، هەوڵیدا لەگەڵ یەکێتیدا، بەهاوکاری ئیسلامیەکان، (بۆ یەکێتی شوێنی پارتی بگرێتەوە) لێرەشدا هەمدیس شکستی خوارد،چونکە لەبری ئەوەی لەناو جەمسەربەندیەکانی یەکێتید،ا هاوسەنگی ڕابگرێت،جارێک بەلای جەمسەربەندی جێگرانی سکرتێری گشتیدا کەوت و جارێکی تریش بەڵای جەمسەربەندی هێرۆخاندا!
ئێستا باشتر وایە گۆڕان لەم ئەزمە و ئەزموونە نوێیەیدا چاوەڕێی پاڵپشتی کەس نەبێت.
چونکە ئەو کاتێک بەکەم ئەزموونیەکی زۆرەوە، یاری لەگەڵ هەموو هێز و جەمسەربەندیە جیاوازەکانداکرد، مەترسیەکە لەوەدایە دواجار هەموان بەئەزمونداریەکی باشەوە، لەهەردوو دیوی دێگەڵەوە، تەنیاو تەریکی بکەن و یاریەکەی بەسەردا قڵپ بکەنەوە!
