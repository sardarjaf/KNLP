ئاشتۆن كارتەر وەزیری بەرگری ئەمریكا، پێشبینی كرد، هاوشێوەی ئۆپراسیۆنەكەی رۆژی پێنج شەممەی رابردوو، ئۆپراسیۆنی زیاتر لە دژی رێكخراوی تیرۆریستی داعش لە عیراق ئەنجام بدەن.
كارتەر لە پرێس كۆنفرانسێكدا لە پنتاگۆن وتی: "پێشبینی دەكەم ئۆپراسیۆنی زیاتری هاوشێوەی ئەو ئۆپراسیۆنە ئەنجام بدەین كە لە رۆژی پێنج شەممەی رابردوودا ئەنجامدرا و بووە مایەی رزگاركردنی ژیانی 70 دەستبەسەر و لێوەی زانیاریی هەواڵگری بەنرخ كۆكرایەوە".
كارتەر وتیشی: "چاودێری وردی پەرەسەندنە سەربازییەكانی ئەم دواییەی بێجی و رومادی دەكەین كە ئاماژە بە دەستپێشخەریی و بەرەوپێچوونی هێزە عیراقییەكان دەكەن لەو ناوچانە"، تەئكیدیشی لەسەر پابەندبوونی وڵاتەكەی بۆ پێشكەشكردنی پشتوانی زیاتر لە هێزە ئەمنییەكانی عیراق، كردەوە.
بە وتەی وەزیری بەرگری ئەمریكا، ئەو جۆرە ئۆپراسیۆنانە، مانای ئەوە ناگەیەنن، ئەمریكا لە عیراق هێزە شەڕكەرەكانی خستووەتەوەگەڕ، بەڵكو بەردەوامی راوێژ و یارمەتی زیاترن بۆ هێزە عیراقییەكان.
ئاشتۆن كارتەر، جەختی لەسەر قۆستنەوەی هەموو ئەو هەلانە كردەوە كە لێوەی پێشكەوتن و سەركەوتن لە دژی داعش بەدەستدەهێنن، لەلایەكی تریشەوە بڕیاریدا  هەموو پرۆسەكان لە دژی داعش لە سوریا و عیراقدا لەژێر سەرپەرشتی یەك جەنەراڵدا كۆبكرێتەوە كە لە رابردوودا لەژێر سەرپەرشتی سێ‌ جەنەراڵدا بەڕێوەدەبران.
وابڕیارە جەنەراڵ شۆن بی ماكفارڵاند كە بە بەشدارییكردن لە پشتیوانی سەحوە سونییەكانی عیراق لە ساڵی 2007 لە دژی گروپە ئیسلامییەكان دەناسرێت، سەرپەرشتی ئەو ئۆپراسۆنانە بكات.
