دیسان ئاهو ناڵەی بێ کەس و بێ دەرەتانی کوچەو شەقامی شارەکان وەک سەمفۆنیایەکی شیوەن، بوە بەسەردێڕی هەواڵەکان ..
کێ (زەردەخەنە) بهێنێتەوە نێو روخساری دایکە جل رەشەکانی دەیان ساڵی مێژویەکی خوێناوی بست بە بستی وڵات !
کێ بەرامبەر ناعەدالەتی و جەردەکان سەنگەرێک بگرێ؟ کە جگە لە وتەی پاک و رەفتاری ئینسانی و بیری خۆشگوزەرانی هەموان، هیچ چەکێکی تری نەبێ !
با بڕوانێتە گردەکەی زەرگەتەو ئەو هەمو خەڵکە ماتەم گێڕەی، بە پەرۆشەوە لەسەر گڵکۆی دوا مەنزڵت سڵاوت لێ ئەکەن …
ئەم دەستە رەشە نەفرەت لێکراوە لە کوێوە هات پێش تۆ، هەمو ئاواتە سەوزنەبوەکانی کێڵگەی خەونەکانی هەژارانی خنکان !
ئەم هەورە تەڵخە رەشە لە کام دێڕە شاراوەکانی چیرۆکەکانی مەرگ، ئاسمانی لێڵ کردو بەرچاوی ئێمەی ناڕون کردو، تەنها وێنەی روخساری تۆ نەبێ، وەک خۆی هەر مایەوەو هەر ئەمێنێتەوە …
بەڵام بە دوا سەفەری لە نێوان عادەت گرتن و عادەت نەگرتن ون بوین و زۆر ئەستەمە بڕوا بکەین، کە ئەمەیان دوا سەفەر بو …
