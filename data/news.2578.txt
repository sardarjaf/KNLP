مەكتەبی سیاسی یەكێتی نیشتمانی كوردستان، كەپێكهاتبوو لەبەڕێزان(سەعدی ئەحمەد پیرەو رزگار عەلی ئەندامانی مەكتەبی سیاسی و ئارێز عەبدوڵڵا ئەندامی سەركردایەتی، 30ی حوزەیران 2015 سەردانی حزبی شیوعی كوردستانی كرد، لەدیدارەكەدا باس لەرەوشی سیاسی و پێشهات و گۆڕانكارییەكانی ناوچەكە كرا
دوای کۆبوونەوەکە لە کۆنگرەیەکی رۆژنامەوانیدا جێگری سکرتێری کۆمیتەی ناوەندی حزبی شیوعی کاوە مەحمود لەبارەی پرسە هەنووکەییەکانی هەرێم رایگەیاند: لەگەڵ سازانی نیشتیمانین و لەگەڵ بەدامەزراوەیی کردنی دام و دەزگاکانی حکوومەتین و کێشەکان بە کەسایەتی ناکەین و روانگەی ئێمە روانگەی یاساییە.
هەر لە کۆنگرە رۆژنامەوانییەکەدا ئەندامی مەکتەبی سیاسی یەکێتی نیشتمانی کوردستان سەعدی ئەحمەد پیرە رایگەیاند: لەماوەی چەند رۆژی رابردوو بابەتی ھەمواری یاسای سەرۆکایەتی ھەرێم دڵەڕاوکێی دروستکردوە و ئەمەش لەکاتێکدایە لایەنە سیاسییەکان بەرپرسیارن، پێویستە بەشیوەیەک کێشەکان چارەسەر بکەن لەچوارچێوەی دەستوور و یاسا و سازانی نیشتیمانی بێت بۆ ئەوەی ئارامی بۆ نێو خەڵک بگەڕێتەوە ئەمەش ھەموو لایەنەکان لەسەری کۆکن.
سەعدی پیرە راشیگەیاند:لەپەیامەکەی سەرۆکی ھەرێم مەسەلەی سازانی نیشتمانی بەروونی ئاماژەی پێکراوە و سەرەتای کاری یەکێتیی بەو شێوەیە بووە کە ھەموو پرسەکان بەسازانی نیشتیمانی چارەسەر بکرێن و رەتیشی کردەوە هیچ لایەنێک بە فەرمی باسی ھەڵوەشاندنەوەی حکوومەتی کردبێت.
