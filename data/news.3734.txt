له‌به‌ره‌به‌یانی رۆژی پێنج شەممە 28ی نیسانی 2016 ڕێكه‌وتنه‌كه‌ی نێوان سه‌ركرده‌كانی كورد و حه‌شدی شه‌عبی لەخورماتوو چووه‌ قۆناغی جێبه‌جێكردنه‌وه‌ و به‌شێك له‌ هێزه‌كانی هه‌ردوولا شارۆچكه‌ی خورماتوویان جێهێشت.
محه‌مه‌د فایه‌ق به‌رپرسی ڕاگه‌یاندنی قایمقامیه‌تی خورماتوو ڕاگه‌یاند "له‌پاش كۆبوونه‌وه‌كه‌ی دوێنێی سه‌ركرده‌كانی كورد و حه‌شدی شه‌عبی، كه‌ ڕێكه‌وتن له‌نێوان هه‌ردوولا كرا، كه‌ دیارترینیان ڕاوه‌ستانی شه‌ڕ و چوونه‌ ده‌ره‌وه‌ی هێزی پێشمه‌رگه‌ و حه‌شدی شه‌عبی بوو له‌ ناو شارۆچكه‌كه‌، له‌به‌ره‌به‌یانی ئه‌مرۆ پێشمه‌رگه‌ ده‌ستی به‌كشانه‌وه‌ هێزكرد و پابه‌ندی ڕێكه‌وتنه‌كه‌ بوو".
به‌رپرسی ڕاگه‌یاندنی قایمقامیه‌تی خورماتوو راشیگەیاند "وه‌ك قۆناغی یه‌كه‌م هێزه‌ تایبه‌ته‌ جل ڕه‌شه‌كه‌ی پێشمه‌رگه‌ پاشه‌ كشێیان كرد بۆ شوینه‌كانی خۆیان و پاشه‌ كشێكردنی هێزیش به‌رده‌وامی هه‌یه".
لەلایەكی دیكەوە سه‌ید عه‌لی هاشم وته‌بێژی حه‌شدی شه‌عبی له‌ دوزخورماتوو جەختی لەوەكردەوە كە "حه‌شد به‌هه‌موو شێوه‌یه‌ك پابه‌ندی ڕێكه‌وتنه‌كه‌ ده‌بێت و هه‌ر گروپێكیش سه‌رپێچی بكات سزاده‌درێت، به‌هه‌مان شێوه‌ی كورد، گروپی خۆراسانی ئه‌مرۆ چوونه‌ ده‌ره‌وه‌ی قه‌زاكه‌ و گروپه‌كانی دیكه‌ش پاشه‌ كشێ ده‌كه‌ن".
