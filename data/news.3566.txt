لیژنه‌ی كشتوكاڵ و سه‌رچاوه‌كانی ئاوی په‌رله‌مانی كوردستان، بۆ ڕه‌وانه‌كردنی پاره‌ی گه‌نمی جوتیارانی هه‌رێم له‌لایه‌ن به‌غداوه‌، په‌ناده‌باته‌ به‌ر ئه‌مریكا، ئه‌ندامێكی لیژنه‌كه‌ش ڕایده‌گه‌یه‌نێت: له‌كۆی زیاتر له‌ 900 ملیار دیناری جوتیاران، عیراق ته‌نها 95 ملیاری ناردووه‌.
خه‌ڵه‌ف ئه‌حمه‌د، ئه‌ندامی لیژنه‌ی كشتوكاڵ و سه‌رچاوه‌كانی ئاوی په‌رله‌مان، له‌په‌یجی تایبه‌تی خۆی له‌تۆڕی كۆمه‌ڵایه‌تی فه‌یسبوك نوسیویه‌تی: "له‌چه‌ند ڕۆژی ڕابردوودا یاداشتێكمان تایبه‌ت به‌پاره‌ی گه‌نمی جوتیاران دایه‌ كونسوڵگه‌ری ئه‌مریكا له‌هه‌ولێر".
ڕاشیگه‌یاندوه‌: له‌ هه‌وڵه‌كانمان به‌رده‌وامین، به‌ڵام زوڵمی گه‌وره‌ له‌جوتیاران ده‌كرێت، له‌كاتێكدا زیاتر له‌ ٩٠٠ ملیار دینار پاره‌ی گه‌نمی هه‌رێم لای به‌غدایه‌، كه‌چی ٩٥ ملیار دیناری ڕه‌وانه‌كردووه‌.
ئه‌و په‌رله‌مانتاره‌ ئاشكراشیكردوه‌: چه‌ندین جار داوامان له‌حكومه‌تی هه‌رێم كردووه‌ به‌تایبه‌ت وه‌فدێكی حكومی ته‌نها بۆپاره‌ی گه‌نم بنێرنه‌ به‌غدا، تائێستا نه‌یان ناردوه‌، زۆریشن ئه‌وانه‌ی به‌ناوی حكومه‌ته‌وه‌ كاتێك پاره‌یه‌ك دێت، لێدوان ده‌ده‌ن و هیچیش ناكه‌ن.
