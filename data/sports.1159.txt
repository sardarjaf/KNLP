هه‌ولێرى پایته‌خت ئه‌و شوێنه‌یه‌ كه‌ له‌ ماوه‌ى ده‌یه‌ى رابردوودا زۆرترین شانازى و ده‌سكه‌وتى وه‌رزشى تۆپى پێى له‌سه‌ر ئاستى ناوخۆو ده‌ره‌وه‌ وه‌چنگ خستووه‌، هه‌میشه‌ تیپه‌كانى ئه‌و شاره‌ له‌ خول و پاڵه‌وانیتیه‌كان به‌ربژێرى یه‌كه‌م و بۆ ركابه‌ره‌كانیش ژماره‌یه‌كى قورس بوونه‌، وه‌لێ نووكه‌ بارودۆخه‌كه‌ ته‌واو پێچه‌وانه‌ بۆته‌وه‌و به‌ شێوه‌یه‌كى گشتى تۆپى پێى ئه‌و شاره‌ له‌ پاشه‌كشه‌دایه‌!
سه‌ره‌تا گه‌ره‌كمه‌ له‌ یانه‌ى هه‌ولێرى به‌شدار له‌ خولى عیراق ده‌ست پێبكه‌م، تیپه‌كه‌ى قه‌ڵاو مناره‌ له‌ ماوه‌ی نۆ ساڵى رابردوو چوارجار توانیویه‌تى نازناوى لیگى عیراق به‌ده‌ست بێنێت و له‌وانى دیكه‌ش پله‌كانى دووه‌م و سێیه‌م و چواره‌م و له‌سه‌ر ئاستى ئاسیاش دووجار خانه‌ى دووه‌مى ده‌سته‌به‌ر كردووه‌.
ئیمپراتۆر هه‌میشه‌ بۆ ركابه‌ره‌كان تیپێكى تۆقێنه‌رو بێ به‌زه‌یى بووه‌، به‌ڵام ئێستا له‌ بارێكى سه‌خت و دژواردایه‌، سه‌ربارى ئه‌وه‌ى له‌ گه‌یشتن بۆ قۆناغى بژارده‌ ته‌واو بێ هیوا بوو، بۆ جامى ئاسیاش ئه‌سته‌مه‌ بتوانێ بۆ قۆناغى داهاتوو سه‌ركه‌وێ!!!
ئه‌م ئه‌گه‌ره‌ش له‌ حاڵه‌تى روودانى ده‌بێته‌ خراپترین سیناریۆ، ته‌نانه‌ت ره‌شبینترین هانده‌رى زه‌ردپۆشه‌كانیش پێشبینی نه‌كردووه‌ تیپه‌كه‌ى له‌ هه‌ردوو ركابه‌ری له‌ده‌ره‌وه‌ى بازنه‌ بێت!
به‌ هه‌مان شێوه‌ تیپه‌كه‌ى خولى كوردستانیشى به‌و ده‌رده‌ چووه‌و له‌ ریزبه‌ندى ناوه‌ڕاستى تیپه‌كان دایه‌، به‌ گشتیش گه‌ر سه‌یرێكى ریزبه‌ندى یانه‌كان بكه‌ین، هیچ تیپێكى پایته‌خت له‌ خانه‌كانى پێشه‌وه‌ى ریزبه‌ندى نابینیت، ئه‌مه‌ش ده‌گمه‌نترین دیارده‌ى وه‌رزشیه‌ كه‌ له‌ مێژووی خوله‌كه‌ وێنه‌ى نه‌بووه‌، وێڕاى ئه‌وانه‌ش یانه‌ى بروسك بۆ پله‌یه‌ك خوارتر دابه‌زى و دوو یانه‌ى دیكه‌ى هاوشاریشى هه‌ڕه‌شه‌ى ماڵئاوایكردنیان له‌سه‌ره‌!
نه‌هامه‌تى و ئه‌نجامه‌ خراپه‌كان له‌م باره‌شدا نه‌وه‌ستاو بۆ وه‌رزى داهاتوو هـیچ تیپێكى هه‌ولێر بۆ نایاب سه‌رنه‌كه‌وت و یانه‌ی ئاڵاش بۆ خولى پله‌ دوو دابه‌زى، ته‌نها په‌روه‌ردگاریش ده‌زانێ له‌ خولى پله‌ دوو چاره‌نووسى تیپه‌كانى قه‌ڵاو مناره‌ به‌كۆێ ده‌گات!
ئایا تیپه‌كانى ئه‌و شاره‌ به‌رده‌وامى به‌و پاشه‌كشه‌ ترسناكه‌ ده‌ده‌ن؟ یان لایه‌نى كه‌م به‌ سه‌ركه‌وتنیان بۆ خولى پله‌ یه‌ك تا ئه‌ندازه‌یه‌ك شكۆ بۆ وه‌رزشى شاره‌كه‌یان ده‌گه‌ڕێننه‌وه‌.
لێره‌دا پێویسته‌ هه‌ڵوه‌سته‌یه‌ك له‌سه‌ر ئه‌و ئه‌نجام و پاشه‌گه‌ردانیه‌ بكه‌ین و وێڕاى ده‌ست خستنه‌ سه‌ر برینه‌كان، خاڵه‌كانى چاره‌سه‌ریش بدۆزینه‌وه‌، چونكه‌ به‌رده‌وامیدان به‌ودۆخه‌، وه‌رزشى هه‌ولێر بۆ قه‌یرانێكى قول و خاڵى ده‌ستپێك ده‌گه‌ڕێنێته‌وه‌، بێگومان لاوازى وه‌رزشى پایته‌ختیش كاریگه‌رى راسته‌وخۆو نه‌رێنى له‌سه‌ر خول و وه‌رزشى كوردستان به‌ گشتى جێده‌هێڵێت، به‌بڕواى خۆشم قه‌یرانى دارایى و بێ به‌رنامه‌یی و لاوازى ئاستى راهێنه‌ران و نه‌شاره‌زایی ده‌سته‌ى كارگێڕییه‌كان و كۆچى زۆرى یاریزانه‌كان بۆ تیپه‌كانى دیكه‌، له‌ گرنگترین ئه‌و خاڵانه‌ن كه‌ ئاست و ئه‌نجامى تیپه‌كانى هه‌ولێریان لاواز كردووه‌، بۆیه‌ گه‌ر به‌رپرسانى وه‌رزشى ئه‌م شاره‌و ده‌سته‌ى كارگێڕى یانه‌كان به‌ له‌به‌ر چاوگرتنى خاڵه‌ ئاماژه‌پێكراوه‌كانى سه‌ره‌وه‌، چاره‌سه‌رى به‌ په‌له‌ى ئه‌و پاشه‌كشه‌و دابه‌زینى ئاست و ئه‌نجامى یانه‌كانى پایته‌خت نه‌كه‌ن، ره‌نگه‌ له‌ داهاتوودا تۆپى پێى هـه‌ولێر به‌ره‌و دۆخیكى دژوارترو پاشه‌گه‌ردانیه‌كى ترسناك هه‌نگاو هه‌ڵگرێت، ئه‌وسا ده‌سكه‌وت و سه‌رده‌مى زێڕین ته‌نها وه‌ك یادگارییه‌كى خۆش له‌ هزرو بیرى جه‌ماوه‌رى وه‌رزشى قه‌ڵاو مناره‌ ده‌مێنێته‌وه‌و دووباره‌ بوونه‌وه‌شى ته‌نها ده‌بێته‌ خه‌ون!
