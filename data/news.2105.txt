پەرلەمانتارێكی گۆڕان، پلانێكی پارتی بۆ دواخستنی وادەی ریفراندۆم لەرێگەی پەرلەمانی كوردستانەوە، رەتدەكاتەوەو رایدەگەیەنێت: ئەگەر پەرلەمان كارابكرێتەوە، نەك هەر ریفراندۆم دواناخەین، بەڵكو یاسایەك بۆ ئەنجامدانی دەردەكەین.
قارەمان قادر، ئەندامی فراكسیۆنی گۆڕان لەپەرلەمانی كوردستان بە SNNی راگەیاند: هەرچەندە تاوەكو كێشەی سەرۆكایەتی هەرێم چارەسەر نەكرێت، پەرلەمان كارا نابێتەوە، بەڵام ئەگەر كێشەی سەرۆكایەتی چارەسەركراو گۆڕان گەڕایەوە پەرلەمان، دەبێت یاسایەك بۆ ریفراندۆم دەربكەین.
لێدوانی ئەو پەرلەمانتارەی گۆڕان، لەوەڵامی فەرحان جەوهەر ئەندامی فراكسیۆنی زەرد لەپەرلەمانی كوردستان دێت، كە رایگەیاندووە، دواخستنی ریفراندۆم لەدەرەوەی پەرلەمان ناكرێت، ئەو لایەنانەشی داوای دواخستنی دەكەن، با بێنە ناو پەرلەمان و بەزۆرینە وادەی پرۆسەكە دوابخەن، ئەوكات پارتیش بەبڕیاری پەرلەمان رازی دەبێت.
قارەمان قادر ئاماژەی بەوەشكرد، راستە گۆڕان داوای دواخستنی ریفراندۆمی كردووە، بەڵام دوای دەركردنی یاسایەك لەپەرلەمانی كوردستانەوە.
ئەندامەكەی فراكسیۆنی گۆڕان دەڵێت: "پێكهێنانی ئەنجومەنی باڵای ریفراندۆم شەرعیەتی یاسایی نییە، بڕیاری ریفراندۆمیش لە 25ی ئەیلول بڕیارێكە لەدیوەخانەوە دەرچووەو یاسایی نییە، بۆیە كە پەرلەمان كاراكرایەوە هیچ گفتوگۆیەك لەسەر ئەو بڕیارە ناكات".
