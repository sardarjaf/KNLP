شەوی ڕابردوو دیێگۆ مارادۆنا، ئەفسانەی تۆپی پێی ئەرجەنتینی ڕایگەیاند، لیۆنێل مێسی کەسایەتییەکی لاوازی هەیەو ناتوانێت پێشەنگی یاریزانانی تانگۆ بکات لە ژووری جل گۆڕیندا.
لەدوای ئەو لێدوانەی مارادۆنا، تاتا مارتینۆ ڕاهێنەری هەڵبژاردەی ئەرجەنتین هاتە دەنگ و وتی: "ماسیکیرانۆ یاریزانی هەڵبژاردەکەم لە ژوری جل گۆڕیندا لەهەموو یاریزانەکانیتر گرنگترە، بەڵام مێسی لە ناو یاریگادا وەکوو سەرکردە وایە و زۆر گرنگە".
وتیشی: "مێسی لە ناو یاریگادا کەسایەتییەکی زۆر گرنگە، ئەو یاریزانێکە هەموو یاریزانەکانی تری هەڵبژاردەکە چاو لەو دەکەن، من لەدەرەوەی یاریگا و لەناوەوەی یاریگا یاریزانی گرنگم هەیە".
جێی ئاماژەیە لەیەکەم یاریی ئەرجەنتین لە پاڵەوانیتی کوپا ئەمریکا مێسی بەهۆی پێکانەوە نەیتوانی بەشداری بکات، تانگۆکان توانیان سێ خاڵی یارییەکە بەدەستبهێنن، بەرەبەیانی ڕۆژی شەممە ئەرجەنتین لە دووەم یارییدا رووبەڕووی پەنەما دەبێتەوە و چاوەڕوان دەکریت میسی لەم یارییەدا بەسەرکی یاریی بکات.
