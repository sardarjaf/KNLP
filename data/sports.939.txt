لە چوارچێوەی یارییەكانی جەولەی دووەمی قۆناغی یەكەمی جامی یەكێتی ئاسیا، رۆژی سێشەممە و چوارشەممە یارییەكان ئەنجام دەدرێت، كە تیایدا یانەی هەولێر لە یارییەكی گرنگدا میوانداری یانەی قادسیەی كوەیتی دەكات.
لە یاریگەی یانەی لخویا لە وڵاتی قەتەر، رۆژی چوارشەممە یانەی هەولێر میوانداری یانەی قادسیە پاڵەوانی جامی یەكێتی ئاسیا لە وەرزی رابردوو دەكات، ئەم یارییە بۆ هەردوو یانە گرنگە، بە تایبەتی بۆ یانەی هەولێر بۆ ئەوەی لە ریزبەندی كۆمەڵەكە جێگەی خۆی پتەو بكات.
هەرچەندە یانەی هەولێر لە یاری یەكەم توانی سەركەوتن تۆمار بكات، دوای ئەوەی لە وڵاتی تاجیكستان بە ئەنجامی (3-1) گۆڵ لە یانەی ئیستقلال دۆشنبیە تاجیكستانی بردەوە و ئێستا یانەی هەولێر لە پێشەنگی كۆمەڵەی سێیەمە بە جیاوازی گۆڵ لەگەڵ یانەی قادسیە، كە توانی لە یەكەم یاری لە یانەی ئاهال-ی توركمانستانی بباتەوە بە ئەنجامی (2-0) گۆڵ.
یانەی شوڕتە، كە شانبەشانی هەولێر لەم پاڵەوانێتیە بەشدارە هەوڵ دەدات قەرەبووی یەكسانبوونی لە یاری یەكەم بەرانبەر یانەی حەد-ی بەحرێنی بكاتەوە، كاتێك لە دەرەوەی یاریگەی خۆی دەبێتە میوانی یانەی جەزیرەی ئوردنی.
شوڕتە پێكهاتەیەكی توكمە و بەهێزی هەیە و خاوەن چەندین یاریزانی بە توانایە، بەڵام لە یەكەم یاری و لە نێو یاریگەی خۆیدا تووشی شكست هات، كاتێك بە ئەنجامی (2-2) گۆڵ لەگەڵ یانەی حەد-ی بەحرێنی یەكسانبوون و لە بەرانبەردا هەردوو یانەی جەزیرەی ئوردنی و وادی نیص فەلەستینی بە ئەنجامی (1-1) گۆڵ یەكسانبوون.
