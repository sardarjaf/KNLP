لە 7ی حوزەیرانی رابردوو کۆبوونەوەی لایەنە سیاسییەکان لە پیرمام  ھەنگاوێکی گرنگی ھەڵھێنا، ئەویش دیاریکردنی کاتی ئەنجامدانی ڕیفراندۆمی سەربەخۆییە لە ٢٥ی ئەیلولی داھاتوو.
لەپاڵ ئەم ھەنگاوە گرنگەدا، لایەنە سیاسییەکان لەسەر ئەوە گیرسانەوە کە بەردەوام بن لەسەر ھەوڵەکانیان بۆ کارا کردنەوەی پەرلەمان، ھەروەھا بڕیارێکی گرنگیشیاندا، ئەویش درێژکردنەوەی جوگرافیای ڕیفراندۆمە بە جۆرێک کە ناوچە جیناکۆکەکانیش بگرێتەوە.
بەم پێیە ڕیفراندۆم سەرتاسەری کوردستان دەگرێتەوە، لە زاخۆوە تا خوار خانەقین، بە شنگال‌و مەخمورو کەرکوک‌و دوزخورماتوو و جەلەولاوە.
بڕیارەکە مانگێکی تەواو نەکرد، جۆرێک پاشەکشە دەستی پێکرد.
سەبارەت بە کارا کردنەوەی پەرلەمان، ھێشتا مەسەلەکە لە شوێنی خۆی چەقیوە.
پێشنیارەکانی کارا کردنەوە ھێشتا رەنگدانەوەی کردارەکییان نییەو کۆدەنگیشیان لەسەر دروست نەبووە.
بەردەوامبون لەسەر دیاردەی بە کەسایەتی کردنی کارا کردنەوەکە (personalization) وەک کۆسپێکی گەورە ماوەتەوەو تا واز لەم دیاردە زیانبەخشە نەھێڵدرێ، ئەستەمە تەنگژەکە کرانەوە بەخۆیەوە ببینێ.
کاراکردنەوەی پەرلەمان بە کۆدەنگیی پێنج لایەنە سەرەکییەکە،  دوو قازانجی گرنگی ھەیە.
یەکەمیان، دابینکردنی چەترێکی یاساییە بۆ ئەنجامدانی ڕیفراندۆم لە چوارچێوەی یاسا پەیڕەوکراوەکانی ھەرێم‌و دووەمیان، دەستەبەرکردنی یەکڕیزیی نیشتمانی‌و کۆدەنگیی گەلە کە بۆ پرسێکی نیشتمانیی وەک پرسی سەربەخۆیی، مەرجێکی گرنگ‌و پێویستە.
مەسەلەکان لێک جیا ناکرێنەوەو ھەموویان بەیەکترییەوە بەستراونەتەوە.
ڕیفراندۆم بە بێ پەرلەمان ھیچ چەترێکی یاسایی نابێت، پەرلەمانیش بەبێ ئاشتبونەوەی گشتی‌و دەستەبەر کردنی یەکڕیزیی نیشتمانی، کارا ناکرێتەوە، ھەروەک یەکڕیزیی نیشتمانیش لەم قۆناغەدا پێویستی بە کۆدەنگییە لەسەر کۆی مەسەلەکان.
بەم پێیە، ھاوکێشەکە بەم جۆرەیە کە کارا کردنەوەی پەرلەمان بە پێی رێکاری یاسایی‌و لە چوارچێوەی دابینکردنی یەکڕیزیی نیشتمانیدا، یەکسانە بە ئەنجامدانی ڕیفراندۆمێکی سەرکەوتوو.
ئەمەش بەم واتایە دێت کە کورتترین رێگا بەرەو ڕیفراندۆم لە کارا کردنەوەی پەرلەمانەوە دەست پێ دەکا‌و بە دابینکردنی یەکڕیزیی نیشتمانیدا تێدەپەڕێ.
مەسەلەیەکی تر کە خەریکە نیگەرانیی لێدەکەوێتەوە، ھەوڵی ھەندێ لایەنە بۆ دابەشکردنی ڕیفراندۆم بەسەر دوو قۆناغدا.
لە قۆناغی یەکەمدا ڕیفراندۆم لە ناوچەکانی ژێر دەسەڵاتی حکومەتی ھەرێم ئەنجام بدرێ‌و لە قۆناغی دووەمدا ناوچەکانی تر بگرێتەوە.
دیارە ئەمەش لەگەڵ بڕیارەکەی کۆبونەوەی ٧ی حوزەیراندا ناگونجێ چونکە کۆبونەوەکە بڕیاریداوە ڕیفراندۆم ھەموو کوردستان بگرێتەوەو بەھیچ شێوەیەک ئاماژەی بۆ دوو قۆناغ نەکردووە.
لە کۆبونەوەکەدا ٢٥ی ئەیلول وەک رۆژی ڕیفراندۆم لەسەرتاسەری کوردستان دیاری کراوە، نەک لە بەشێکی کوردستان.
دابەشکردنی ڕیفراندۆم بەسەر دوو قۆناغدا بیرۆکەیەکە لە کۆبونەوەکەی پیرمام بڕیاری لێ نەدراوە.
ئەگەر لە پیرمام بڕیار لەسەر دوو قۆناغ بدرایە، دەبوایە بۆ ھەر قۆناغێک رۆژێک دیاری بکرایە، لە کاتێکدا بڕیارەکە باس لە یەک رۆژ دەکات نەک دوو.
مەترسیی ئەم بیرۆکەیە لەوەدایە کە ڕیفراندۆمی یەکەم، واتە ڕیفراندۆم لە ناوچەکانی ژێر دەسەڵاتی حکومەتی ھەرێم، بە کردەوە کێشەیەکی زۆری لەبەردەمدا نییە، بە تایبەتی پاش کاراکردنەوەی پەرلەمان،  لە کاتێکدا ڕیفراندۆمی دووەم، لە دەرەوەی ناوچەکانی ژێر دەسەڵاتی حکومەتی ھەرێم، سەرباری ئەوەی کە نە جوگرافیاکەی بە ڕوونی دیاری کراوەو  نە کاتی ئەنجامدانی، ئەگەر لە یەک کاتدا لەگەڵ ڕیفراندۆمی یەکەم ئەنجام نەدرێ، رەنگە چانسی ئەوەی نەبێ دواتر ئەنجام بدرێ.
ئەگەر بەغدا بە کردەوە نەتوانێ ڕیفراندۆمی یەکەم پەک بخا، دەتوانێ ڕیفراندۆمی دووەم پەک بخا.
تا ئێستا ھیچ بەڵگەیەک لەسەر ئەوە نییە کە بەغدا پاش ڕیفراندۆم رازی دەبێ وتووێژ لەسەر مەرجەکانی جیابوونەوە، لەگەڵ ھەولێر بکا.
ئەمەش ئەو ئەگەرە بەھێز دەکا کە بەغدا پاش ریفراندۆمی یەکەم وتووێژ لەگەڵ ھەولێر ناکا‌و  بە کردەوەش رێ نادا ڕیفراندۆمی دووەم ساز بکرێ.
ئەمەش کورد لە نێوان ڕیفراندۆمی یەکەم و ڕیفراندۆمی دووەمدا لە دۆخێکی  تێوەگلاودا بە قەتیسی دەھێڵێتەوە.
بەکراوەیی ھێشتنەوەی کاتی ساز کردنی ڕیفراندۆمی ناوچە جێناکۆکەکان رەنگدانەوەی خراپی لەسەر چارەنوسیان بەجێ دیڵێ‌و رەنگە بشبێتە مایەی لەدەستدانی پانتاییەکی فراوانی زەوی.
کێشەکە لەوەدایە کە لە ھەموو ئەزمونەکانی جیابونەوەدا، لەوانە ئەزمونی باشوری سودان کە دوایین ئەزمونی جیھانە لەم بارەیەوە، ڕیفراندۆم، نەک وتووێژ لەگەڵ ناوەند، دوایین ھەنگاوی جیابونەوەیە، کەچی مەسەلەکە لە ھەرێم لنگاوقوچ  کراوەو وتوێژ لەگەڵ ناوەند، نەک ڕیفراندۆم، کراوەتە دوایین ھەنگاوی جیابونەوە، لە کاتێکدا زانستی سیاسەت بەشێوەیەکی ئۆتۆماتیکی گەرەنتیی سەرکەوتنی وتووێژ ناکات.
وەک ئاماژەکان نیشانی دەدەن، دەستەبژێری سیاسیی فەرمانڕەوای کوردستان لە شێوەی مامەڵەکردن لەگەڵ پرسی ڕیفراندۆمی سەربەخۆیی، لە تێڕوانیندا ناڕۆشنی‌و لە ھەڵسوکەوتدا جۆرێک سەرلێشێواوی بەسەریدا زاڵە، سەرباری پەی نەبردن بە ڕاستیی ڕەوشەکە.
ئەمەش خراپترین لایەنی مەسەلەکەیەو دەشێ گرفتی گەورەی لێ بکەوێتەوە.
