ئێستا بە ئاشکرا و بێپەردە، هەرێمی کوردستان لە ناوەڕاستی قەیرانێکی راستەقینەدایە؛ قەیرانی سەرۆکایەتی هەرێم!
قەیرانێك، دەکرێت ببێتە دەروازەی گۆڕانکاری دیموکراتی و چاکسازی بنەڕەتی لە سیستەمی حوکمڕانی وڵاتەکەمان و دەرگا بەسەر داهاتویەکی مژدە بەخش بۆ گەلەکەمان بکاتەوە.
لە هەمان کاتدا، دەتوانێت بە شێوازێکی تراژیدی کۆتایی بە پرۆسەیەك بهێنێت کە هەزاران مرۆڤی ئێمە خەون و هیوایان لەسەر هەڵچنیوە!
ساڵانێکە بیرمەند و بیرکەرەوەکانمان، ئەوانەی دەسەڵاتە شکستخواردوەکەی کورد ویژدانی نەکڕیون و عەریزەی بەیعە ئیمزا ناکەن، خەم و پەژارە دەنوسنەوە و هاوار بۆ خەم و تراژیدیاکانی ئەم گەلە دەکەن، بەڵام سەرکردە لوتبەرز و ستەمکارەکانی کورد دو گوێیان نیە بۆ بیستن.
ساڵانێکە هەرچی بە پارە و سامان نەکراوە بە کۆیلەی دەربار و تروسکایی ویژدانی تێداماوە، روناکی دەخەنە سەر شکستی حوکمڕانی کورد و ئەو تراژیدیایانەی لە پێشمانەوە چاوەڕێمان دەکەن، بەڵام سەرکردە بێباکەکانی کورد، کە شەرابی گەندەڵی مەستی کردون، دو چاویان نیە بۆ بینین.
قەیرانی سەرۆکایەتی، پەردەی لەسەر شکستەکانمان هەڵماڵی.
ئێستا ئیتر ئاشکرایە کە نە وڵاتێکی یەکگرتومان هەیە، نە ئیدارە و حکومەتێکی یەکگرتو.
دەرکەوت، کاتێك بەرژەوەندی سەرکردە ستەمکارەکانی کورد دەکەوێتە مەترسیەوە، دامودەزگا (شەرعی و دیموکراتیەکانی) هەرێم بەهای لولەی کڵاشینکۆفێکیان نیە.
ئەو راستیە کەوتە بەرهەتاو کە ئەم وڵاتە میلیشیا و هێزی چەکداری حیزب و گروپی بازرگانەکانی سیاسەت و لۆردەکانی جەنگ بەڕیوەی دەبەن.
کاتێك بیرمەند و بیرکەرەوەکان ئاوڕ لە مێژوی پڕ لە تراژیدیا و شکستی گەلەکەمان دەدەنەوە، بەم ئەنجامە دەگەن؛ ئەم گەلە لە ئاستی بەڕێوەبردنی دەوڵەت و بنیاتنان و داهێانی مەزن نین!
ئەم گەلە ناتوانن شارستانیانە و مەدەنیانە خۆیان بەڕیوەبەرن، بۆیە دەبێت خەڵکانێکیتر لەدەرەوە بەڕێوەیان بەرن.
ئەمەش واتە، کۆیلەتی!
