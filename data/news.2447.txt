هێرشی ئاسمانی تورکیا لە چەند ڕۆژی ڕابردوودا بۆسەر داعش لە سوریاو بارەگاکانی پەکەکە لە چیای قەندیل لە هەرێمی کوردستان لە باکوری عێراق و ناوهێنانی داعش و پەکەکە پێکەوەو وەسفکردنیان وەکو دوو ڕێکخراوی تیرۆریستی، پلانی نوێی تورکیا دەخاتەڕوو.
حکومەتی تورکیا دەیەوێت بە یەک پاکیج لەدژی هەردوو ڕێکخراوی داعش و پەکەکە دابەزێت و لەچوارچێوەی بنەبڕکردنی تیرۆردا لەڕوویان بوەستێتەوە.
داعش بۆ زیاد لەساڵێکە لەناوچەکەدا چالاکیەکانی بەردەوامەو لەلایەن وڵاتانی جیهانەوە بە گروپێکی زۆر توندڕەوی تیرۆیستی ناسراوەو هاوپەیمانیەکی نێودەوڵەتی هەیە بۆ بەرەنگاربوونەوەی.
شەرعیەتی بەرەنگاربوونەوەی داعش لەلایەن زۆربەی وڵاتانی ناوچەکەو جیهانەوە دانیپێدانراوەو تەنانەت وەکو ئەرکێکی مرۆیی-ئەخلاقیش سەیردەکرێت.
تورکیاش بەدێژایی بوونی داعش لەناوچەکە ڕەخنەی گەورەی لێگیراوە لەسەر ئەوەی کە نەیویستووە یان خەمساردیەکی زۆری نواندووە لە بەرەنگاربوونەوەی ئەم ڕێکخراوە.
پاش ئەو تەقینەوە خۆکوژیەی کە کۆبوونەوەی کوردە چالاکەوانەکانی کردە ئامانج و تێیدا دەیان کەس بوونە قوربانی و پاش ئەوەی لە ڕووبەڕووبوونەوەیەکی نێوان چەکدارانی داعش و سوپای تورکیا سەربازێکی تورکیا کوژراو یەکێکی دەیکەش برینداربوو تورکیا بڕیاریدا لە چاودێرێکەوە ببێتە بەشدارێک لە شەڕ لە دژی داعش و لەگەڵ ویلایەتە یەکگرتووەکانی ئەمریکا گەشتنە ڕێکەوتنێک کە تیایدا ئەمریکا بنکەی ئاسمانی ئەنجەرلیک بەکاربهێنێت بۆ لێدانی داعش و دوو داواکاری تورکیاش لەبەرانبەردا بێتەجێ.
یەکەمیان لێدانی پەکەکەو داعش پێکەوەو دوەمیان دامەزراندنی ناوچەیەکی ئەمنی کە ناویان لێناوە 'زۆنی چۆڵ لەداعش'، (IS-Free Zone)، زۆنێک کە چۆڵ بێت لە داعش لەناو خاکی سوریا دابمەزرێت.
یەکەم داواکاری تورکیا بریتیە لە دروستکردنی ناوچەیەکی ئەمنی لەناو خاكی سوریا بەدرێژایی 98کم و پانتایی 40کم.
ئەم ناوچەیە هێزە ئاسمانیەکانی ئەمریکا دەیپارێزن و لەکاتی پێویستدا هێزی ئاسمانی و تۆپخانەکانی تورکیا هاوکاری ئەمریکا دەکەن.
ناوچەکە دەسپێردرێت بە 'سوپای ئازادی سوریا'.
ئەم ناوچەیە لەلایەک سنوورەکانی تورکیا دەپارێزێت لە مەترسیەکانی داعش و لەلایەکی ترەوە ژمارەیەک ئاوارەی سوری لەوێ نیشتەجێ ئەکرێن.
چاودێران پێیان وایە کە ئەم ناوچەیە وەکو بەردێک دوو چۆلەکە بۆ تورکیا دەکوژێت؛ لەلایەک ئەو کارانەی سەرەوە بۆ تورکیا دەکات کە باسمان کرد، لەلایەکی ترەوە دەبێتە مایەی ڕێگرتن لە فراوانبوونی ناوچەکانی ژێرکۆنترۆڵی یەپەگە، بەڵام لەڕاستیدا تورکیا هەر لەسەرەتای جەنگەوە ئەم پلانەی هەیەو ئێستا هەلی جێبەجێکردنی بۆ هاتووەتە پێشەوە.
لەلایەکی ترەوە بەگوێرەی نەخشەیەکی سایتی بی بی سی ئەو ناوچەیە لە شوێنێکدا دادەمەزێت کە لەکاتی ئێستادا بەتەواوی لەژێر دەستەڵاتی داعشدایە.
تورکیا هێشتا دەستی بەجێبەجێکردنی ئەم پلانە نەکرووە.
داواکاری دووەمی تورکیا کە دەستی  کردووە بەجێبەجێکردنی بریتیە لە لێدانی پەکەکەو داعش وپێکەوەو گرێدانیان لە چوارچێوەی ڕووبەڕووبوونەوەی تیرۆردا.
هەرچەندە داعش و پەکەکە بە دووشتی زۆر جیاواز دەبینرێن؛ مێژوو، پێکهاتە، خەبات، ئامانج، ناوچە، سیاسەت و..هتد زۆر جیاوازە بەڵام تورکیا لەهەوڵی ئەوەدایە لەژێر ناوی تیرۆرو لەچوارچێوەی شەڕی دژە تیرۆر کۆیان بکاتەوەو شەڕی هەردوولایان بەیەکەوە بکات.
تورکیا بۆ ئەم مەبەستە دەیەوێت سوود لە سێ شت وەربگرێت: یەکەم، لە مێژووی پەکەکە کە بە ڕێکخراوێکی تیرۆرستی لەلایەن ئەمریکاو ئەوروپاو زۆرێک لەوڵاتانی جیهان ناسراوە، دووەم، ڕێکەوتنی ئەم دواییانەی ئەمریکا کە لەسەرەوە باسمان کرد، هەروەها ئەندامێتی تورکیا لەناو ڕێکخراوی ناتۆ.
هەر ئەمرۆ ناتۆ(NATO) لەسەر داواکاری تورکیا بۆ ئەو مەسەلە کۆدەبێتەوە.
بەکورتی، پلانی نوێی تورکیا دروستکردنی ناوچەیەکی ئەمنیە لە سوریا (IS-Free Zone) کە خۆی تێیدا نفوزێکی تەواوی هەبێت، جووتکردنی پەکەکە لەگەڵ داعش و هەردووکیان بخاتە یەک بازنەوەو لەژێر ناوی تیرۆردا شەڕیان بکات، و هەروەها بەدەستهێنانی پشتگیری ڕێکخراوی ناتۆ بۆ کارە سەربازیەکانی.
یەکێک لە خوێندنەوەکان ئەوەیە کە حکومەتی ئاک پارتی بەم هەنگاوەی دەیەوێت پشتگیری تورکە ناسیۆنالیستەکان بەلای خۆیدا ڕاکێشیتەوەو مەسەلەی پێکهێنانی حکومەتی ئیئتیلافی شکست پێبهێنێت و هەڵبژاردن ئەنجامبدریتەوە، ئیتر ئاک پارتی بتوانێت زۆرینەی دەنگەکان بەدەستبهێنێتەوەو دەنگی نەیارەکانی کەمبکات.
هەندێک لە بەرپرسانی ناتۆ سیاسەتی پێکەوەگرێدانی داعش و پەکەکە بەهەڵە لێکدەدەنەوەو ژمارەیەکیش لە چاودێرانی ناوخۆی تورکیا بە هەڵەیەکی گەورەی لەقەڵەم دەدەن و ترسی هەڵگیرسانی شەڕیکی دوورودرێژی لێدەکەن، واشی دەبینین کە ئەم شەڕە تازە ڕاگەیەنراوەی تورکیا مەترسی جدیی بۆسەر پرۆسەی ئاشتی دەبێت کە چەند ساڵە دەستی پێکردووەو بەرهەمێکی تاڕاددەیەک باشی هەبووە و لەوانەشە بۆ ساڵانێکی دوورودرێژ پرۆسەیەکی تری ئاشتی دەستپێنەکاتەوە.
هەروەها قسەدەکرێت لەسەر داهاتووی هێزە کوردیەکانیش لە سوریا کە ئەمانیش لەکۆتاییدا بخرێنە پاکیجەکەی داعش-پەکەکەی تورکیاوەو کۆی ئەمانەش ئەنجامێکی چاوەروانەکراو بەدوای خۆیدا بهێنێت چ بۆ تورکیا و چ بۆ ناوچەکە.
