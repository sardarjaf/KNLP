پارتی كرێكارانی كوردستان (پەكەكە) رایدەگەیەنێت، ئەوان تەنیا بەیەك مەرج ئامادەن بگەڕێنەوە سەر مێزی گفتوگۆ بۆ دەستپێكردنەوەی وتوێژەكانی پرۆسەی ئاشتی، كە ئەویش ئازادكردنی ئۆجەلانە.
ئەگەرچی لە ساڵی 2013دا حكومەتی توركیاو پەكەكە دەستیانكرد بە گفتوگۆی پرۆسەی ئاشتی، بەڵام هاوینی ساڵی رابردوو گفتوگۆكان راوەستان‌و شەڕ دەستیپێكردەوە، ئەمەش دوای ئەوە هات كە پارتی دادو گەشەپێدانی دەسەڵاتدار (ئەكەپە) لە هەڵبژاردنی پەرلەمانیدا نەیتوانی زۆرینە بەدەستبێنێت بۆ پێكهێنانی حكومەت.
سەرحەد ئاماننوس وتی "ئەكەپە دوو ساڵ ئەو پرۆسەیەی وەكو سیاسەت بەكارهێنا بۆ بەرژەوەندی خۆی، ئێمەش جارێكی تر بەوشێوەیە ناگەڕێینەوە سەر مێزی گفتوگۆ، ئێمە لە ماوەیەی دووساڵی پرۆسەی ئاشتی، هیچ جورئەتێك و خاڵێكی رێككەوتنمان نەبینی لە توركیا، چۆن جارێكی تر بەوشێوەیە دەگەڕێینەوە كە هیچ ئامانجێكی نەبێت".
وتیشی "كاتێك ئێمە چەك و چالاكیەكانمان رادەگرین ئەگەربێت و توركیا واز لەو توندوتیژیانەی باكور بهێنێت و هێز بباتە دەرەوەی شارەكان و بەڵێنی باشتركردن و رێگەدان بە ئازادی بینینی ئۆجەلان بدات، ئەوا ئەوكاتە ئێمە كارەكانمان رادەگرین تاكو خواستەكانی ئێمەی كورد بەدیدێت" .
ماوەی چەند مانگێكە سوپای توركیا لەشكركێشی بۆ هەندێك شارە كوردییەكان دەستپێكردوەو لەگەڵ یەكینەكانی پاراستنی سڤیل (یەپەسە) كە رێكخراوێكی نزیك لە پەكەكەیە رووبەرووی پێكدادان بووەتەوە.
ئەو لەشكركێشیەش دوای ئەوە هات كە كۆتایی ساڵی رابردوو كۆنگرەی كۆمەڵگەی دیموكراتی (كەجەدە) لەشاری ئامەد خۆبەڕێوەبەری دیموكراسی بۆ باكوری كوردستانی پەسەند كرد.
ئەو رێكەوتنەش دوای پەككەوتنی پرۆسەی ئاشتی بوو لە باكوری كوردستان‌ كە بووە هۆی ئاڵۆزی ئەمنی‌و خۆپیشاندان لەشارەكانی باكوور.
پاساوی توركیا لە ئۆپەراسیۆنەكانی بۆ سەر شارەكانی باكوری كوردستان، ئەوەیە پارتی كرێكارانی كوردستان (پەكەكە)، پاڵنەری سەرەكی پرۆسەی خۆبەڕێوەبەرییە لەباكوری كوردستان.
