ئەمساڵ ؛ چەند جارێك دەستەواژەی ” کۆپتەری نەناسراو ” دووبارە بوو ، جارێك بۆردومانی هەڕەمەکی شوانە کوردەکان دەکا ، جارێك و دووجار بۆردومانی باخچەو بێستان و ٦ هەزار دۆنمی ئاغجەلەر دەکا، جارێکیتر تەقە لە ماڵی بەڕێوەبەری ئاسایش لە تەقتەق دەکا ، هەندێ جار خواردن و تەقەمەنی بۆ داعش فڕێ دەدا ، ئەوا ئەمجارەش دیسان کۆپتەری نەناسراو بە پێ ی هەواڵەکە کە لە زاری سەرچاوەیەکی هەواڵگریەوە وەریان گرتووە !
بێجگە لەوەی ٥ سەعات بۆردومانی هەرەمەکیان کردووە دواترهەندێ لە سەرکردەکانی داعشیان لە ناوچەی ساری تەپە لە پارێزگەی کەرکوك گواستۆتەوە بۆ شوێنێکی نادایار !
لێرە ، میدیا و سەرچاوەی هەواڵ (جا هەوڵگری بێت یان سەربازی بێت) خەریکی هەمان یارین کە بریتیە لە یەك وشە ئەویش ” گەوجاندن ” ، بەڵام گەوجاندنێك کە ڕەنگە تەنیا بەشێکی کەم لە هاوڵاتیان و خوێنەرانی پێ قەناعەت بکەن .
لە ڕووی تەکنەلۆژیای سەربازیەوە ، لە رووی بارودۆخی هەستیاری سەربازیەوە ، سوپای زلهێزەکان لە ناوچەکە ، سوپا ئقلیمیەکان ، هەرچوار ئاسمانی عێراق و سوریا و تورکیان خستۆتە ژێر تەرکیزێکی سیستیماتیك دایەو ئاگایان نەك تەنیا لە کۆپتەرو موشەکی یەکترە بەڵکو ئاگایان لە کۆلارەی منداڵانیشە !
هەتا بڵێ ی گەمژانەیە ، کە ” ڕادار” ە هەرە سەرەتاکانی جەنگی دووەمی جیهانی دەیتوانی دەست نیشانی ئەوە بکا فڕۆکەی دوژمن یان دۆست لە ئاسمانە ، کەچی هێزەکانی ناتۆ لە هەولێر و سلێمانی ، سوپای عێراق و وەزارەتی پێشمەرگە هەموو موتەحیر ماون لە دەست ئەم کۆپتەرە نەناسراوانە !!
کە بێچگە لەوەی بە ئارەزووی خۆیان سەرەکردەی داعش دەگوازنەوە ، پێچ سەعاتیش بۆردومانی هەڕەمەکی دەکەن یەك ڕادەریش کەشفیان ناکا ؟؟
ئەم درۆیە هەتا بڵێ ی هەم لە ڕویی سەربازی ، هەم لە ڕووی سیاسیەوە زۆر منداڵانەیە !
دەزانن بۆ ؟ زۆربەی ناوچەکانی هەرێم ئەو بڕیارە دەیانگرێتەوە کە کاتی خۆی UN لە سەرەتای نەودەکان بە بڕیارێک دژ بە رژێمی سەدام دەریکرد وەکو ناوچەی ” دژە فڕین ” .
لە نەوەدەکان ئەوان لە ڕێگای ڕادارەکان بە دووری هەزاران کیلۆمەترەوە لە وڵاتی عێراق دەیانزانی کە فڕۆکەی عێراقی هەڵساوە یان نا ، ڕیکۆردی ئەوسای ناتۆ و یو ئێن پڕە لەو ئینزارانەی کە داوایانە بە ڕژێمی عێراق لەسەر هەڵفڕین و جموجۆڵی هێزی ئاسمانی عێراق لە سەردەمی نەوەدەکان ، ئەی خێرە ئێستا هەر لەم ناوچەو ئەم وڵاتانە ئەم هەموو تەکنۆلۆژیە سەربازیە حەیران ماوە بە دەست ئەم فڕۆکە نەناسراوانەی ئاسمانی کوردستان کە ماڵی بەرپرسی ئەمنی گولەباران دەکان ، باغ و باغات دەسوتێنن ، ٥ سەعات هەر بۆ تەرح بۆردومانی هەرەمەکی دەکەن و دوایش هەر بۆ خۆشی تەواو کردنی ئەم یاری و گەمژاندنە سەرکردەکانی داعش بۆ ناوچەیەکی نادیار دەگوازنەوە !
ڕاستی ئەوەیە لە ئێستای ئەم ناوچەیە، جموجۆڵێکی سەربازی نییە جا چ لە زەوی بێت چ لە ئاسمانەوە بێت زانراو نەبێت !
بەڵام ، ئەوە بەرژەوەندی موخابەراتی و ستراتیژیە کە وا دەکات تەنانەت جموجۆڵە ناسراو و موسبەتاکنیش بە جۆرێك لە تامی ئەفسانە موتوربە بکرێن ، دەستەواژەی ( نەناسراو و نادیار )بەشێکە لە بێ ئیرادە کردن ی هاوڵاتیانی ئەم هەرێمەو زاڵ کردنی حەقیقەتی حەیابەرو سکانداڵ بە تامی ئەفسانەو غەیب .
لە هەر ئەفسەرێکی سوپایەکی ناتۆ بپرسی ؛- لەکاتی جەنگدا رادار لە سەر وشکایی یان لە ژێر دەریا یان لە ئاسمان ئەگەر تەنێکی بە دی کرد ئەگەر هی خۆمان نەبوو هی کێیە ؟ بێ گومان وەڵامەکەی ئەوە دەبێت هی ” دوژمنە ” و دەبێ بخرێتە خوارەوە یان نقوم کرێت یان تێک بشکێنرێت .
لە کوردستان هەتا ئێستا یەک بەرپرسی ئەمنی جورئەتی نییە لێدوانێك لەسەر ئەم فڕۆکە ” نەناسراوانە ” بدات !
ئەرێ ئەم فڕۆکانە ئەگەر دۆستن بۆ باغ و باغاتمان لێ دەسوتێنن و یارمەتی داعش دەدەن ؟ ئەگەریش ” دوژمنن ” بۆ پیاوێك نیە گولەیەکیان تێ بگرێت ؟
