له‌یلا زانا په‌رله‌مانتارو ژنه‌ سیاسه‌تمه‌داری‌ باكوری‌ كوردستان گه‌یشته‌ شاری‌ سلێمانی‌ و سه‌ردانی‌ ئارامگه‌ی‌ سه‌رۆك مام جه‌لال-ی‌ له‌ده‌باشان كرد، دواتریش سه‌ردانی‌ ماڵی‌ سه‌رۆك مام جه‌لالی‌ كردو ڕۆڵی‌ مامی‌ له‌پرۆسه‌ی‌ ئاشتی‌ توركیادا به‌رزنرخاند.
ئه‌مڕۆ 10ی‌ تشرینی‌ یه‌كه‌می‌ 2017 له‌یلا زانا ژنه‌ په‌رله‌مانتارو سیاسه‌تمه‌داری‌ باكوری‌ كوردستان به‌سه‌ردانێك گه‌یشته‌ شاری‌ سلێمانی‌ و ڕاسته‌وخۆ سه‌ردانی‌ ئارامگه‌ی‌ سه‌رۆك مام جه‌لال-ی‌ كرد له‌ده‌باشان و له‌وتارێكیشدا ئاماژه‌ی‌ به‌وه‌دا، سه‌رۆك مام جه‌لال، سه‌ركرده‌و ڕابه‌ری‌ نه‌ته‌وه‌یی گه‌لی‌ كورده‌و جێده‌ست و خه‌باتی‌ ئه‌و له‌پێناو هه‌ر چوار پارچه‌ی‌ كوردستان بوو، "به‌تایبه‌ت بۆ ئێمه‌ له‌باكوری‌ كوردستان".
دوای‌ دانانی‌ تاجه‌ گوڵینه‌، سه‌ردانی‌ ماڵی‌ سه‌رۆك مام جه‌لالی‌ كردو له‌لایه‌ن خاتوو هێرۆ ئیبراهیم ئه‌حمه‌د هاوژینی‌ سه‌رۆك مام جه‌لال و ئه‌ندامی‌ مه‌كته‌بی‌ سیاسی‌ و بافڵ تاڵه‌بانی‌ لێپرسراوی كاروباری دژایه‌تی تیرۆره‌وه‌ پێشوازیی لێكرا.
له‌یلا زانا له‌و سه‌ردانه‌یدا خاتوو هێرۆ ئیبراهیم ئه‌حمه‌د-ی‌ ڕاگه‌یاند، "هاتنمان بۆ دوو مه‌به‌ستی‌ سه‌ره‌كیه‌، یه‌كه‌میان ئه‌ركی‌ سه‌رشانمانه‌ بێینه‌ سلێمانی‌ سه‌ردانی‌ ئێوه‌و ئارامگه‌ی‌ به‌ڕێز مام جه‌لال بكه‌ین، دوه‌میش په‌یامی‌ هاوخه‌می‌ سه‌رجه‌م گه‌لی‌ باكوری‌ كوردستانمان هێنا بۆ ئێوه‌، كه‌ پێمانوایه‌ كۆستێكی‌ ئێجگار گه‌وره‌یه‌و برینێكی‌ ساڕێژنه‌بوه‌ له‌دڵی‌ هه‌ر كوردێكدا".
هه‌ر له‌و سه‌ردانه‌یدا بۆ ماڵی‌ سه‌رۆك مام جه‌لال، له‌یلا زانا چه‌ند بیره‌وه‌ری‌ و هه‌وڵێكی‌ سه‌رۆك مام جه‌لالی‌ بۆ پرۆسه‌ی‌ ئاشتی‌ و چاره‌سه‌ری‌ كێشه‌ی‌ كورد بیرهێنایه‌وه‌ هه‌ر له‌سه‌رده‌می‌ توگۆت ئۆزال سه‌رۆكی‌ ئه‌وكاتی‌ توركیا تاده‌گاته‌ ڕاگه‌یاندنی‌ پرۆسه‌ی‌ ئاشتی‌ له‌توركیا له‌سه‌رده‌م ڕه‌جه‌ب ته‌یب ئه‌ردۆغان.
له‌یلا زانا ئه‌وه‌شی‌ باسكرد، "سه‌رۆك مام جه‌لال لێبڕاوانه‌ خه‌باتی‌ بۆ هه‌ر چوار پارچه‌ی‌ كوردستان ده‌كردو دواتر خه‌می‌ سه‌رجه‌م عیراقیشی‌ له‌كۆڵنا، بۆیه‌ گه‌لانی‌ ڕۆژهه‌ڵاتی‌ ناوه‌ڕاست به‌گشتی‌ سه‌ری‌ ڕێز بۆ هه‌وڵ و قوربانیه‌كانی‌ سه‌رۆك مام جه‌لال نه‌وی‌ ده‌كه‌ن".
