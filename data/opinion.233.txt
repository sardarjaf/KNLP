فریودانی جەماوەری خەڵکی کوردستان بە ناوی سەربەخۆیی کوردستانەوە ، پەیوەندی بەیەک مەسەلەی گرنگی چینایەتی خودی پارتی و یەکێتی و گۆڕان و حیزبە ئیسلامیەکان و پاشکۆ کانیانەوە هەیە ؛ ئایا خودی ئەم حیزبانە سەربەخۆن تا بتوانن داوای سەربەخۆیی بۆ جەماوەر بکەن ؟!
هەموو کەسێکی سادە ئەزانێت کە ئەم حیزبانە جڵەوی کاروبارو تەنانەت سەرچاوەی ماڵی و دەرامەتەکەیان پەیوەندی بە ووڵاتانی دراوسێ و جیهانەوە هەیە ، پەیوەندی بە بەکرێگیراوی ئیمپریالیستیانەی ئەوانەوە هەیە بە ئەمریکاو ئەوروپاو ڕوسیا و ئێران و سوعودیە و ئیسرائیل و تورکیاوە هەیە ، کاتێک کە برێاری سیاسی لە دەستی خۆیاندا نەبێت و ئەوان تەنها هۆیەکی ڕاپەڕاندنی سیاسەتەکانی بۆرژوازی جیهانین لە ناوچەکەدا ، چۆن ئەتوانن داوای سەربەخۆیی بۆ هەرێم بکەن ؟!
یان ئەوان ئەیانەوێت وەک بۆرژوازی کوردی لەناو ئەم تۆڕەجیهانیەی سەرمایەداریدا ئیمتیازاتی زیاتریان دەستبکەوێت .
لەم نێوەدا ئەو ئۆپۆرتۆنیستانەی کە بە ناوی دیمۆکراتیەت و سۆکۆلار و مەدەنیەت و کۆمۆنیزم و شیوعیەتەوە چوونە پشتی سیاسەتەکانی ئەم دەسەڵاتدارانەی کورد ، بەشێکی ئەگەڕێتەوە بۆ پاراستنی بەرژەوەندی خۆیان لەناو ئەو دەوڵەتە فریودەرەی حیزبە کوردیەکان بانگەوازیان بۆ کرد ، بەشەکەی تریشی ئەگەڕێتەوە بۆ وابەستەبوونیان بە ئۆپۆزیسیۆنی ئێرانی لە هەرێم و بوونی بەرژەوەندی هاوبەشیان لە گەڵ پارتی و یەکێتی و گۆڕان و حیزبە ئیسلامیەکان ، کە کۆمەکی ماڵی و سیاسی لە دەسەڵاتدارانی هەرێم وەرئەگرن لە بەرامبەر پشتیوانی ئەوان بۆ سیاسەتەکانی دەسەڵاتدارانی هەرێم ، وە هەوڵدان بۆ پاراستنیان لەدەست سەرکوتی جومهوری ئیسلامی .
ناو نانی ئەم پرۆسە فریودەرەی ( سەربەخۆیی کوردستان ) بە مافی ئازادانەی خەڵک لە دەنگدان و ڕیفڕاندۆمێکی تێکشکاو و گاڵتەجاڕ ، هیچی تر نییە تەنها دیوێکی قێزەونی ئۆپۆرتۆنیستانەی ئەو هێزانەی کە بەناوی چینی کرێکا رو مافی خەڵک و کۆمۆنیزمەوە جەماوەر فریو ئەدەن بۆ مانەوەیان لە ژێردەسەڵاتداریەتی پارتی و یەکێتی و گۆڕان و حیزبە ئیسلامیەکان لەو ناوچەیەدا .
