له‌سه‌ر ماڵپه‌ڕی یوتیبوب كوڕێك به‌ناوی هوگۆ كۆرنێڵییه‌ر دیمه‌نێكی ڤیدیۆیی بڵاوكردووه‌ته‌وه‌ كه‌ زیاتر له‌دوو هه‌زار وێنه‌ی سێڵفی خۆی له‌خۆده‌گرێت له‌ماوه‌ی دوو هه‌زار رۆژدا.
به‌گوێره‌ی نوسراوی هاوپێچ له‌گه‌ڵ ڤیدیۆكه‌، هوگۆ ئه‌م وێنه‌ سێڵفییانه‌ی له‌ماوه‌ی زیاتر له‌هه‌شت ساڵدا گرتووه‌و له‌چوارچێوه‌ی دیمه‌نێكی ڤیدیۆییدا كه‌ ماوه‌كه‌ی ته‌نها دوو خوله‌كه‌، كۆیكردونه‌ته‌وه‌.
هه‌ر به‌گوێره‌ی نوسراوه‌كه‌، ئه‌و كوڕه‌ ‌سێڵفییه‌كانی رۆژانه‌ گرتووه‌، به‌ڵام ماندوبونی گه‌وره‌ی‌ خۆی له‌دروستكردنی ڤیدیۆكه‌دا ده‌بینێته‌وه‌، چونكه‌ جێگیركردن‌و راستكردنه‌وه‌ی ره‌نگی وێنه‌كان‌و رێكوپێككردنیان له‌یه‌ك رێزدا بۆ ئه‌وه‌ی جیاوازییه‌كانی نێوان وێنه‌كان به‌ڕونی ده‌ربكه‌ون، كات‌و ماندوبونێكی زۆری ویستووه‌.
ئاماژه‌ی به‌وه‌ش داوه‌ كه‌دانانی هه‌ر وێنه‌یه‌ك له‌شوێنی خۆی له‌ڤیدیۆكه‌، نزیكه‌ی یه‌ك خوله‌كی خایاندووه‌.‌ واته‌ كۆی ماوه‌ی كاركردنی بۆ به‌رهه‌مهێنانی ڤیدیۆكه‌ زیاتر له‌دوو هه‌زار خوله‌ك، واته‌ زیاتر له‌ 33 سه‌عاتی خایاندووه‌.
پێشتریش ئه‌و كوڕه‌ چه‌ند دیمه‌نێكی ڤیدیۆیی بڵاوكردووه‌ته‌وه‌ كه‌ تێیدا گۆڕانكاریی له‌ڕوخساریدا نیشانده‌دات.
به‌ڵام ئه‌و ڤیدیۆ نوێیه‌ یه‌كه‌م دیمه‌نی ڤیدیۆیی هوگۆیه‌ كه‌ تێیدا ماوه‌ی نزیكه‌ی هه‌شت ساڵ و نیوی ته‌مه‌نی نیشانده‌دات.
هه‌ر له‌ته‌مه‌نی 12 ساڵییه‌وه‌ تا ئێستا كه‌ 20 ساڵه‌.
