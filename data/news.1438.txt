سەرۆكی لیژنەی ئابووری و وەبەرهێنان لە پەرلەمانی عێراق ئاشكرای دەكات، كە حكومەت لە دابینكردنی مووچەی فەرمانبەران رووبەرووی گرفتی راستەقینە بووەتەوە، هۆكارەكەشی بۆ دابەزینی نرخی نەوت دەگەڕێنێتەوە.
جەواد پۆڵانی سەرۆكی لیژنەی ئابووری و وەبەرهێنان لە پەرلەمانی عێراق رایگەیاند، بەهۆی دابەزینی نرخی نەوت و گەندەڵی و خراپی پلانەكان، لەئێستادا حكومەتی عێراق لەدابینكردنی مووچەی زیاتر لە پێنج ملیۆن فەرمانبەرو خانەنشین، رووبەرووی گرفتی راستەقینە بووەتەوە.
جەواد پۆڵانی وتیشی، بودجەی پێشبینیكراوی ساڵی دوو هەزارو پانزە لە سەدو نۆزدە تڕلیۆن دینار زیاترە، بەڵام بەهۆی پشت بەستنی حكومەت بەفرۆشتنی نەوت لەدابینكردنی بودجەو كەمبوونەوەی نرخی نەوت، پێشبینی دەكەن بیست و پێنج ترلیۆن دینار كورتهێنان لەبودجەدا هەبێت.
سەرۆكی لیژنەی ئابووری و وەبەرهێنان لە پەرلەمانی عێراق داوای لەحكومەت و لایەنە پەیوەندارەكان كردووە، بەدوای رێگاچارەیەكی دیكە بگەڕێن بۆ ئەوەی گرفتی پێدانی مووچەی فەرمانبەرانی دەوڵەت چارەسەر بكرێت.
