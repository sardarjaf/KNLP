پۆلیسی گەرمیان، بەفەرمانی دادوەر چوار مامۆستا دەستگیردەكات كە بەڕێوەبەری هۆڵ‌و یاریدەدەرەكانیانن، ئەوەش دوای ئەوەی داواكاری گشتی ناوچەكە دۆسیەی لەسەر دزەپێكردنی پرسیارەكانی تاقیكردنەوەی بابەتی كوردی پۆلی 12ی ئامادەیی جوڵاند.
چەند رۆژێكە دەنگۆی دزەپێكردنی پرسیارەكانی تاقیكردنەوەی 12ی ئامادەیی بڵاوبۆتەوەو وەزارەتی پەروەردەش دوێنێ چوارشەممە، لەڕونكردنەوەیەكدا جەختیكردەوە لەدەستگیركردنی دەیان كەس بەو تۆمەتە.
عەلی جەمال، وتەبێژی بەڕێوەبەرایەتی پۆلیسی گەرمیان بەخەندانی راگەیاند "بەتۆمەتی دزەپێكردنی پرسیارەكانی تاقیكردنەوەی زمانی كوردی، ئەمڕۆ پێنجشەممە دادوەر فەرمانی دەستگیركردنی دەركردووە بۆ چوار مامۆستا لە بەڕێوەبەری هۆڵ و یاریدەدەرەكانیان".
هەر ئەمڕۆ پێنجشەممە‌و بەهەمان تۆمەت، ژمارەی‌ دەستگیركراوەكان لەرانیە گەیشتە 13 كەس كە لەنێویاندا چەند لێپرسراوێكی پەروەردەی‌ سنوورەكەی‌ تێدایە، ئەوەش بەوتەی ئاسایشی راپەڕین بۆ خەندان.
ئەو مامۆستایە -ناوی لای خەندان پارێزراوە- كە لەگەرمیان فەرمانی دەستگیركردنی بۆ دەرچووە‌و پێش رۆیشتنی بۆ پۆلیس بەخەندانی وت "یەكشەممەی رابردوو كاتژمێر 7:35 هەتا 7:40 ی بەیانی پرسیارەكانی تاقیكردنەوەی كوردیم لەزەرفێكدا رادەستكرا‌و لەكاتی دەستپێكردنی تاقیكردنەوەدا بەسەر خوێندكارەكاندا دابەشمانكرد".
ئەو مامۆستایە كە دانیشتووی كەلارە‌و بەڕێوەبەری یەكێك لە هۆڵەكانی تاقیكردنەوە بووە لەخوێندنگایەك لە قەزای كفری، دەڵێت "ئەگەر كێشەیەك لە كارەكەی مندا هەبوایە ئەوا سەرۆكی لیژنە (ئەو لیژنەیەی رۆژانە پرسیارەكانی تاقیكردنەوەكان لەكەلارەوە دەگەیەنێتە كفری) هەر ئەو رۆژە پێی رادەگەیاندم كە پرسیار و دەفتەرەكانی تاقیكردنەوەم رادەستكرد".
وتیشی، لەسەر زەرفی تاقیكردنەوەكان كە دەفتەری وەڵامی خوێندكارانی تێدا هەڵدەگیرێت، دوو مامۆستای چاودێری هۆڵەكە‌و سێ خوێندكار ناو و واژۆیان كردووە كە ئاماژەیە بە نەبوونی گرفت لە تاقیكردنەوەكاندا.
ئەو مامۆستایە باسی لەوەكرد كە چەند رۆژێك دوای ئەو تاقیكردنەوەیە، لە بەڕێوەبەرایەتی پەروەردەی گەرمیانەوە پەیوەندی پێوەكراوە‌و پێیڕاگەیەندراوە كە بەفەرمانی وزاری ئەو لە بەڕێوەبەرێتیكردنی هۆڵ لابراوە.
لەشاری سلێمانیش، ئەمڕۆ پێنجشەممە "باندێكی 7 كەسی تر لەلایەن پۆلیسەوە دەستگیركراون، بەتۆمەتی مامەڵەكردن بەپرسیاری‌ تاقیكردنەوەكانی‌ پۆلی‌ 12"، بەوتەی سەرچاوەیەك بۆ خەندان كە بەرپرسیارێتی هەیە‌ لەبەڕێوەبەرایەتی گشتی پەروەردەی‌ سلێمانی.
سەرچاوەیەك لەوەزارەتی پەروەردەی‌ حكومەتی هەرێمیش، زانیارییەكانی ئەو ئەو سەرچاوەیەی‌ پەروەردەی‌ سلێمانی بۆ خەندان پشتڕاستكردەوەو وتی "ئەمڕۆ پێنجشەممە چەند كەسێك لەهەولێریش دەستگیركراون".
لەڕونكردنەوەكەی دوێنێی وەزارەتی‌ پەروەردەی‌ حكومەتی هەرێم، ئاماژە بەوەكرابوو "بەهۆی‌ مامەڵەكردن بەپرسیارەكانی‌ پۆلی‌ 12ی‌ ئامادەییەوە دوو بەڕێوەبەری هۆڵ‌و یاریدەدەرەكانیان لەسنووری گەرمیان - كفری‌‌و بەڕێوەبەرێك‌و یاریدەدەرەكەی‌و  (٩) كەسی تر لەسنووری ڕانیەو بەڕێوەبەرێكی هۆڵ‌و دوو چاودێر لەسەنتەری شاری هەولێر دەستگیرگراون".
هەروەها وەزارەت دەستگیركردنی (١٥) كەسی دیكەشی راگەیاند لەوانەی "پڕوپاگەندەیان كردووە بۆ دەستكەوتن‌و فرۆشتنی پرسیاری تاقیكردنەوەكان‌و بازرگانیكردن بەو ناوەوە لەسنووری پارێزگای سلێمانی‌و هەولێر".
