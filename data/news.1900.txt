وه‌زاره‌تی‌ سامانه‌ سروشتییه‌كانی‌ حكومه‌تی‌ هه‌رێمی‌ كوردستان رایده‌گه‌یه‌نێت، سه‌رۆكی ئه‌نجومه‌نی پارێزگای سلێمانی له‌ باسكردنی‌ نادادپه‌روه‌ریی له‌ بایه‌خدان به‌ كه‌رتی نه‌وت له‌ سنووری پارێزگای سلێمانی، زۆر له‌ ژماره‌ و داتای هه‌ڵه‌ی بڵاوكردووه‌ته‌وه‌ كه‌ دوورن له‌ راستی و  ته‌نیا ئامانجی چه‌واشه‌كاری و بیری ته‌سكی حزبایه‌تییه‌.
له‌ راگه‌یاندراوێكدا كه‌ وێنه‌یه‌كی‌ بۆ خه‌ندان نێردراوه‌ وه‌زاره‌تی‌ سامانه‌ سروشتییه‌كانی‌ حكومه‌تی‌ هه‌رێمی‌ كوردستان رایگه‌یاند: "له‌ دیمانه‌یه‌كی ته‌له‌فزیۆنی رووداو له‌ به‌رنامه‌ی رووداوی ئه‌مڕۆ له‌ رێكه‌وتی 12/8/2015، به‌ڕێز (هه‌ڤاڵ ئه‌بوبه‌كر) سه‌رۆكی ئه‌نجومه‌نی پارێزگای سلێمانی باسی نادادپه‌روه‌ری كردووه‌ له‌ بایه‌خدان به‌ كه‌رتی نه‌وت له‌ سنووری پارێزگای سلێمانی و زۆر له‌ ژماره‌ و داتای هه‌ڵه‌ی بڵاوكردووه‌ته‌وه‌ كه‌ دوورن له‌ راستی و  ته‌نیا ئامانجی چه‌واشه‌كاری و به‌ ڕێلادان  و بیری ته‌سكی حزبایه‌تییه‌".
له‌ راگه‌یه‌ندراوه‌كه‌دا ئه‌وه‌ش هاتووه‌: "به‌ لامانه‌وه‌ سه‌یره‌ كه‌سانێك هه‌بێت ئه‌مڕۆ هانده‌ربن  بۆ دابه‌شكردنی كوردستان بۆ دوو ئیداره‌یی، له‌به‌رئه‌وه‌ ئه‌م روونكردنه‌وه‌یه‌ بۆ هاوڵاتیان و رای گشتی  بڵاوده‌كه‌ینه‌وه‌".
ئه‌وه‌ش هاتووه‌: "نه‌وتی خاوی بلۆكه‌ نه‌وتییه‌ به‌رهه‌مهێنه‌ره‌كان ئه‌وانه‌ی توانای به‌رهه‌میان باشه‌ بۆ هه‌نارده‌كردن و ته‌نیا سه‌رچاوه‌ی داهاته‌ بۆ پێشمه‌رگه‌ و هاوڵاتیان و هه‌مووشی ده‌كه‌وێته‌ پارێزگای هه‌ولێر و دهۆك و هیچی له‌ پارێزگای سلێمانی نییه‌".
له‌ دیمانه‌یه‌كی ته‌له‌فزیۆنی رووداو له‌ به‌رنامه‌ی رووداوی ئه‌مڕۆ له‌ رێكه‌وتی 12/8/2015، به‌ڕێز (هه‌ڤاڵ ئه‌بوبه‌كر) سه‌رۆكی ئه‌نجومه‌نی پارێزگای سلێمانی باسی نادادپه‌روه‌ری كردووه‌ له‌ بایه‌خدان به‌ كه‌رتی نه‌وت له‌ سنوری پارێزگای سلێمانی و زۆر له‌ ژماره‌ و داتای هه‌ڵه‌ی بڵاوكردووه‌ته‌وه‌ كه‌ دوورن له‌ راستی و  ته‌نیا ئامانجی چه‌واشه‌كاری و به‌ڕێلادان  و بیری ته‌سكی حزبایه‌تییه‌ و به‌ لامانه‌وه‌ سه‌یره‌ كه‌سانێك هه‌بێت ئه‌مڕۆ هانده‌ربن بۆ دابه‌شكردنی كوردستان بۆ دوو ئیداره‌یی، له‌به‌رئه‌وه‌ ئه‌م روونكردنه‌وه‌یه‌ بۆ هاوڵاتیان و رای گشتی  بڵاوده‌كه‌ینه‌وه‌.
-    به‌ڕێزیان وتبووی كه‌ له‌ (65%) بلۆكه‌ نه‌وتییه‌كان له‌ پارێزگای سلێمانییه‌، وه‌زاره‌تی سامانه‌ سروشتییه‌كان به‌ نه‌خشه‌وه‌ راستییه‌كان ده‌خاته‌ به‌رچاوی هاوڵاتیان وه‌ك له‌ نه‌خشه‌ی ژماره‌ (1) كه‌ هه‌موو ئه‌و بلوكانه‌ی تێدایه‌ كه‌ گرێبه‌ستیان هه‌یه‌ و ئه‌وانه‌ی كه‌ تائێستا گرێبه‌ستیان بۆ نه‌كراوه‌ (واته‌ هیچ كۆمپانیایه‌ك داوای نه‌كردووه‌ و وه‌ری نه‌گرتووه‌) رێژه‌ی ژماره‌ی بلۆكی نه‌وتی له‌ پارێزگای سلێمانی ده‌كاته‌ (49% ) نه‌ك ( 65%).
-    له‌ نه‌خشه‌ ژماره‌ (2) ئه‌و بلۆكانه‌ پیشانده‌دات كه‌ به‌رهه‌میان هه‌یه‌ یان هێشتا كاری به‌ دواداگه‌ڕانی تێدا ده‌كرێت و هه‌روه‌ها له‌ بواری بوژاندنه‌وه‌ و پێشخستنی نه‌وت دان دیاره‌ ته‌نیا (40,04%) له‌ پارێزگای سلێمانییه‌.
-    نه‌وتی خاوی بلۆكه‌ نه‌وتییه‌ به‌رهه‌مهێنه‌ره‌كان ئه‌وانه‌ی توانای به‌رهه‌میان باشه‌ بۆ هه‌نارده‌ كردن و ته‌نیا سه‌رچاوه‌ی داهاته‌ بۆ پێشمه‌رگه‌ و هاوڵاتیان و هه‌مووشی ده‌كه‌وێته‌ پارێزگای هه‌ولێر و دهۆك و هیچی له‌ پارێزگای سلێمانی نییه‌، هه‌روه‌ك له‌ نه‌خشه‌ی ژماره‌ (3)دا دیاره‌.
-    هه‌ندێك له‌و بلۆكانه‌ی كه‌ به‌رهه‌م نه‌وتیان كه‌مه‌ و بۆ به‌كارهێنانی ناوخۆ به‌كاردێن ده‌كه‌ونه‌ پارێزگای سلێمانی و رێژه‌كه‌ی ته‌نیا (16,67%) وه‌ك له‌ نه‌خشه‌ ژماره‌ (4) دا دیاره‌.
-    تائێستا كومپانیاكانی نه‌وت ده‌ستبه‌رداری  (11) یازده‌ بلوكی نه‌وتی بوون  وازیان لێهێناوه‌ له‌به‌رئه‌وه‌ی له‌ دوای كاركردن و بیرلێدان نه‌وت بێ ئومێدبوون له‌ هه‌بوونی نه‌وت كه‌ ئه‌مه‌ش له‌ 50% ده‌كه‌وێته‌ پارێزگای سلێمانی وه‌ك له‌ نه‌خشه‌ ژماره‌ (5) دیاره‌ .
-    له‌و بلۆكانه‌ی كه‌ تائێستا كراوه‌ن و هیچ گرێبه‌ستێكیان له‌گه‌ڵدا  ئه‌نجام نه‌دراوه‌ ته‌نیا له‌( 36,36% ) له‌ پارێزگای سلێمانییه‌ وه‌ك له‌ نه‌خشه‌ ژماره‌ (6) دیاره‌.
-    دوو بلۆكی به‌رهه‌مهێنانی گازمان هه‌یه‌ له‌ كوردستاندا كه‌ یه‌كێكیان ده‌كه‌وێته‌ پارێزگای سلێمانی ئه‌وی تریشیان ده‌كه‌وێته‌ كێلگه‌ی خورمه‌له‌ هه‌روه‌ك له‌ نه‌خشه‌ی ژماره‌ (7) دا دیاره‌.
-    سه‌باره‌ت به‌ كێشه‌ی به‌نزین له‌ مانگی حوزیرانی 2015 وه‌زاره‌تمان به‌یاننامه‌یه‌كی بڵاوكرددووته‌وه‌ له‌ رۆژی 12/7/2015 ئێمه‌ پێداگیری له‌و ئاماره‌ ده‌كه‌ین كه‌ ژماره‌ی  ئه‌و ئۆتۆمبێَلانه‌ی كه‌ به‌ به‌نزین كار ده‌كه‌ن له‌ ئاماری به‌ڕێوه‌به‌رایه‌تی گشتی هاتووچوی هه‌رێم وه‌رگیراوه‌ ئه‌و داتایانه‌ی كه‌ به‌ڕێز (هه‌ڤاڵ ئه‌بوبه‌كر) باسی كردوه‌ ته‌واو نییه‌ و دووره‌ له‌ راستی.
-    به‌ڕێزیان باسی پاڵاوگه‌ی (Kurd Oil)ی كردووه‌ كه‌ له‌ سنووری  شاری دوكانه‌ و له‌ نزیك زێی بچووكه‌، ئه‌م بابه‌ته‌ زۆر باسی لێكراوه‌ و وروژێنراوه‌، دیاره‌ زیاتر په‌یوه‌ندی به‌ به‌رژه‌وه‌ندیی لایه‌نێكه‌وه‌ هه‌یه‌، بۆ زانین تائێستا هیچ مۆڵه‌تێك نه‌دراوه‌ به‌ پاڵاوگه‌كان له‌ لایه‌ن وه‌زاره‌تمانه‌وه‌، به‌ڵام له‌كاتی ئێستادا داتا و زانیاری ته‌واومان له‌سه‌ر كۆكردوونه‌ته‌وه‌ و هه‌ڵسه‌نگاندیان بۆ ده‌كرێت ئه‌گه‌ر له‌ لایه‌نی ژینگه‌یی و ته‌كنیكی و جۆر و  كوالێتی به‌رهه‌مه‌وه‌ هیچ به‌ربه‌ستێكیان نه‌بێت بێ گومان مۆڵه‌تیان پێده‌درێت، به‌ڵام ئه‌م پاڵاوگایه‌ هه‌ڵسه‌نگاندنی بۆ كراوه‌  له‌لایه‌ن به‌ڕێََوه‌به‌رایه‌تی ته‌ندروستی و سه‌لامه‌تی ژینگه‌ی سه‌ر به‌ وه‌زاره‌تمان كه‌ تێبینیان له‌سه‌ر راپۆرتی كۆمپانیاكه‌ هه‌بووه‌، به‌ فه‌رمی ئاگادار كراونه‌ته‌وه‌ به‌ نووسراومان ژماره‌ (7472) له‌ 13/8/2015 كه‌ تێیدا هاتووه‌ ناتوانرێت له‌كاتی ئێستادا ره‌زامه‌ندی له‌ سه‌ر بدرێت به‌ڵكو پێویسته‌ كۆمپانیای ناوبراو هه‌موو ئه‌و سه‌رنج و تێبینیانه‌ی وه‌زاره‌تمان له‌سه‌ر راپۆرته‌كه‌یان هه‌یبووه‌ جێبه‌جێی بكات و به‌پێی رێنماییه‌كانی وه‌زاره‌تمان بێت به‌تایبه‌تی هه‌ڵسه‌نگاندنی كاریگه‌ری  ژینگه‌یی كه‌ له‌ 12/4/2015 له‌ وه‌قائیعی كوردستان بڵاوكراوه‌ته‌وه‌ كه‌ وێنه‌یه‌ك له‌ نووسراو و راپۆرتی هه‌ڵسه‌نگاندمان هاوپێج كردووه‌ تا راستییه‌كان بۆ هه‌موو كه‌سێك ئاشكرابێت.
