پاش ئەوەی رۆژی یازدەی ئەم مانگە، لەسەر بانگهێشتی هەرسی لایەنی حزبی شیوعی كوردستان و زەحمەتكێشانی و حزبی سۆسیالیست دیموكراتی كوردستان، كۆبوونەوەیەك لەنێوان شازدە حزب و لایەنی سیاسی لە بارەگای حزبی شیوعی كوردستان كۆبوونەوە، رۆژی سێشەممە 16/6/2015 بۆ جاری دووەم لەهەمان شوێن كۆبوونەوەیەكی دیكە ئەنجامدرا.
لە كۆبوونەوەی یەكەمدا كەبۆ تاوتوێكردن و گۆڕینەوەی بیر و رابووە لەسەر پرسی دەستووری هەرێمی كرودستان، بەتێر و تەسەلی قسەو باسی لەبارەوە كراوە و لایەنەكان بۆچوونی خۆیان لەمەڕ پرسەكە خستبووە روو.
كۆبوونەوەی دووەمی ئەو شازدە لایەنە سیاسییە لە بارەگای حزبی شیوعی كوردستان درێژكراوەی هەمان كۆبوونەوەی پێشووتر بوو كە تایبەت بوو بە پرسی دەستووری هەرێمی كوردستان و تێیدا سەرجەم لایەنەكان لەسەر چەند بڕیار و راسپاردەیەك هاوڕابوون.
هاوكات هەر لەكۆبوونەوەكەی ئەو شازدە حزب و لایەنە سیاسیەدا رێككەوتن لەسەر ئەوەی كە لیژنەیەكی هاوبەش بۆ بەدواداچوونی پرسی نوسینەوەی دەستوور دروستبكەن بەرنامەی كاری داهاتوو ئامادە بكەن.
