بڕیاره‌ ئه‌مڕۆ پێنجشه‌ممه‌، لوتكه‌ی نێوان ویلایه‌ته‌ یه‌كگرتووه‌كانی ئه‌مریكا و وڵاتانی كه‌نداو له‌ هاوینه‌هه‌واری كامپ ده‌یڤد به‌ به‌شداریی باراك ئۆباما و سه‌ركرده‌كانی كه‌نداو ده‌ست به‌كاره‌كانی بكات.
چاوه‌ڕوان ده‌كرێت له‌ لوتكه‌ی كه‌ندا و ئه‌مریكا، دۆسیه‌ی تیرۆر و هاوكاریی بواری به‌رگری و ئێران و قه‌یرانی یه‌مه‌ن و په‌یوه‌ندییه‌ دوو قۆڵییه‌كان تاوتوێ بكرێن.
دوێنێ چوارشه‌ممه‌، پێش ده‌ستكردن به‌ كۆبوونه‌وه‌كانی لوتكه‌ی كام ده‌یڤد، باراك ئۆباما پێشوازیی له‌ وه‌فدی وڵاتانی كه‌نداو كرد و ئێواره‌خوانێكی بۆ سازكردن، هه‌ر دوێنێ ئۆباما چاوی به‌ گه‌وره‌ به‌رپرسانی عه‌ره‌بستانی سعودی كه‌وت و هه‌وڵه‌كانی واشنتۆنی بۆ گه‌یشتن به‌ رێككه‌وتننامه‌ ئه‌تۆمییه‌كه‌ی ئێران بۆ روونكردنه‌وه‌.
له‌ كۆبوونه‌وه‌كه‌یدا له‌گه‌ڵ شازاده‌ محه‌مه‌د بن ناییف، جێنشینی عه‌ره‌بستانی سعودی، باراك ئۆباما رایگه‌یاند كه‌ په‌یوه‌ندییه‌ دێرینه‌كه‌ی نێوان واشنتۆن و ریاز ده‌گه‌ڕێته‌وه‌ بۆ سه‌رده‌می فرانكلین رۆزفڵتی سه‌رۆكی پێشووتری وڵاته‌كه‌ی و ئێستاش له‌م قۆناغه‌ هه‌ستیاره‌دا، ئه‌مریكا به‌رده‌وامه‌ له‌ درێژه‌دان به‌و په‌یوه‌ندییانه‌.
به‌پێی ئاژانسی هه‌واڵی رۆیته‌رز، ئۆباما و سه‌رانی عه‌ره‌بستانی سعودی باسیان له‌ ئاگربه‌سته‌كه‌ی یه‌مه‌ن و دامه‌زراندنی حكومه‌تێكی شه‌رعی كردووه‌ كه‌ سه‌رجه‌م لایه‌نه‌كان به‌شداریی تێدا بكه‌ن.
سه‌باره‌ت به‌ دۆسیه‌ی ئه‌تۆمیی ئێرانیش، برنادیت میهان، وته‌بێژ به‌ناوی كۆشكی سپی رایگه‌یاند كه‌ هه‌ردوو هاتنه‌كایه‌ی رێككه‌وتنێكی سه‌رتاسه‌رییان له‌نێوان ئێران و وڵاتانی خۆرئاوا به‌ گرنگ زانیووه‌ كه‌ گه‌ره‌نتی ئه‌وه‌ بدات تاران بۆ مه‌به‌ستی ئاشتی به‌كاری ده‌هێنێت.
هه‌ر له‌ كۆبوونه‌وه‌كه‌یاندا، باس له‌ چۆنێتی به‌ره‌نگاربوونه‌وه‌ی رێكخراوی تیرۆرستی داعش و شێوازی هاوكارییكردن كراوه‌ بۆ یه‌كلاكردنه‌وه‌ی ئه‌و ململانێیه‌ی له‌ عیراق و سوریا هه‌یه‌.
