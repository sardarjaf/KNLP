کۆمەڵگایەکی بێ دەوڵەت یان سیستەمی قەبیلە دەیبات بەڕێوە، یان لە باشترین حاڵەتدا دەبێتە کۆمەڵگایەکی حیزب سالار، واتە ێەوەی کە موقەدەسە قەبیلەو حیزبە، نەک گەل و نیشتیمان.
دیاردەی دوو ئیدارەیی، نەبوونی لەشکرێکی ڕێکخراو و یەکگرتوو،مەسەلەی نەچەسپاندنی حکومەتی موئەسەسات و سەروەر نەبوونی قانون و زۆر شتی تر، لە ئێستاداو لە ھەرێمی کوردستان دەستەو دیاری کۆمەڵگای حیزب سالارە.
تەنیا چوارچێوەیەکیش کە لەم سیستەمی حیزب سالاریە ڕزگارمان دەکات تەنیا و تەنیا دەوڵەتێکی سەربەخۆیە.
ئەم فەزا سیاسیە نەخوازراوەی کە لە ئێستادا باڵی بەسەر وڵاتەکەماندا کێشاوە و ھەندێک جار ئینسان بەرەو لێواری نائومێدی دەبات، لە ئەنجامی ململانێی حیزبی سەقەت دروست بووە.
لە ڕاستیدا ھەموو مەسەلەکە ئەوەیە، بەڵام ھەندێک کەس دێن و شیکاری تەقلیدی (نەک خۆڕسک و سروشتی) بۆ ئەم ھەل و مەرجە دەکەن.
ئەمانە ھەرچی دروشم و گوتاری نەتەوەیی و نیشتیمانیمان ھەیە بێ بایەخی دەکەن.
وەک بڵێی ھەموو شۆڕشەکانی مێژوومان بێ بنەمابوون، شۆڕشگێڕەکان کەسانی یاخی بوون، پێشمەرگە لە بێ ئیشیدا بوەتە پێشمەرگەو داویەتە ئەو شاخانە، ئەوانەی شەھید بوون بۆ خۆیان شەھید بوون، ئەو شاعیرانەی بیری نیشتیمانپەروەری و ڕزگاری نیشتیمانیان ھۆنیوەتەوەو کردویانە بە شیعر خەیاڵپڵاو بوون و لە فەنتازیای خەیاڵاتی خۆیاندا ژیاون، ئەو ھەموو توێژینەوەیەی لەسەر مێژوو و بەرەنگاربونەوەی داگیرکەر کراون تەنیا پەڕە ڕەشکردنەوە بوون و بەس و... تادێت.
بە کورتی ئەو کەسانە مەودای ڕۆشەنگەری و، پێشکەوتنی ئابوری، سیاسەت، ھونەر، ئیدارەی حکومی، قانونەکانی مەدەنیەت و ئەدەبیات و شیعرو ھەموو شتێکمان، بە پێوەرە پان و بەرینەکەی خۆرئاوای ئەوروپا دەپێون.
ڕێڕەوی کاروانی ئازادی ھیچ گەلێکی ستەمدیدە بە دەوڵەتێکی ستەمکار کۆتایی نایەت، ئەگەر بشبێت تەمەنی حکومەتی دیکتاتۆر درێژ نابێت.
چونکە دواجار ئامانجی میللەتان مەنزڵگای دەوڵەتێکی دیکتاتۆری نیە.
دیکتاتۆریەت قۆناغە، نەک شوناسێکی ئەبەدی کۆمەڵگەکان... حاکم و حوکمڕانەکان دێن و دەڕۆن... ئەوانەیان کە لەخزمەت گەلدا بن و دادپەروەر بن، لە مێژوودا بە شانازیەوە باسیان لێوە دەکرێت... ئەوانەشی کە زاڵم بن، ئەوا دەڕوخێن و تۆزیشیان نامێنێت.
بەدرێژایی مێژووی ئینسان تاکە یەک دەوڵەتی دیکتاتۆریش نادۆزینەوە کە حوکمی ئەبەدی ھەبوبێت و بۆ ھەتا ھەتایە حوکمی کردبێت.
بە پێچەوانەوە تەمەنی دیکتاتۆرەکان کورت دەبنەوە.
ئەگەر لە سەردەمانێکدا شاھەنشایەک توانیبێتی سەدەیەک خۆی و بنەماڵەکەی بە زەبر و زۆرداری حوکمی وڵاتێک بکەن، ئەوا لەم سەردەمەدا ئەو دیاردەیە بوەتە شتێکی مەحاڵ.
ھۆکاری ئەمەش بۆ پێشکەوتنی کۆمەڵگاکان و بە تایبەتیش تەکنۆلۆژیای زانیاری دەگەڕێتەوە.
لە ماوەی ٢٦ ساڵی ڕابوردودا حاکمێکی دیکتاتۆر لە ھەرێمی کوردستان حوکمی نەکردوە، چونکە تاکە کەس و تاکە حیزب حاکمی وڵات نەبوە، پێناسەی دیکتاتۆریەتیش ڕوونە کە چیە.
ئەگەر دیکتاتۆر لە کوردستان حوکمی کردبێت، ئەوا دیکتاتۆریەتێکی جەماعی بوە، چونکە حکومەتەکان بنکەفراوان و ئیئتیلافی بوون.
ھەندێک کەس دەپرسن: گەرەنتی چیە ئەگەر بوینە دەوڵەت، دیموکراسیەت ناکەوێتە مەترسیەوە و، قانون سەروەر دەبێت؟... لە ڕاستیا ھیچ گەرەنتیەک نیە!...
تاکە گەرەنتیەک بۆ بەردەوام بوونی پڕۆسەی دیموکراسی ئاستی ھۆشیاری کۆمەڵگەیە.
ئەگەر کۆمەڵگە لە مافەکانی خۆی بە ئاگابوو، ئەوا لەڕێگای دروستکردنی گروپ و حیزبی سیاسی ئاڕاستەی سیاسی کۆمەڵگا دەگۆڕێت.
حیزبی (مەپای) ئیسرائیل دەوری سەرەکی لە دامەزراندنی دەوڵەتی ئیسرائیل دا ھەبوو.
تەنانەت ھەتا ساڵی ١٩٦٨ کە لەگەڵ دوو حیزبیتردا یەکیان گرت و حیزبی کاری ئیسرائیلیان پێک ھێنا، لە حوکمڕانیدا پێشەنگ بوو.
کەچی لە ھەڵبژاردنەکانی ساڵی ٢٠٠٩ لە کۆی ١٢٠ کورسی پارلەمان توانیان ١٣ کورسی بەدەست بێنن.
پاش ئەوەش توشی قەیران ھات و ئینشیقاقی تێکەوت.
بە واتایەکی تر تەنیا گەرەنتیەک کە دەوڵەتی سەربەخۆی کوردستان دەبێتە مەنزڵگای حەسانەوە و خۆشگوزەرانی بریتیە لە ئیرادەی خەڵکی کوردستان خۆمان و ھیچیتر.
بەش بە حاڵی خۆم بە ھەمو تەمەنم و بەو ئەزمونە متەوازیعەی لە مەدرەسەی ژیانی سیاسی فێربووم، متمانە و بڕوای تەواوم بە گەلەکەمان ھەیە کە لە ھیچ کەس و حیزبێکی سیاسی قوبوڵ ناکات دەوڵەتی کوردستان بکاتە ئامێرێک بۆ کەڵەگایی و چەوساندنەوە.
ڕۆژی ٩/٢٥ پێکەوە بەرەو ڕیفراندۆم دەچین.
ئێمە ئەم ڕیفراندۆمە بۆ خۆشی و لە بێ ئیشیدا ناکەین.
ڕێفراندۆم ئەو ئامێرەیە کە شەرعیەت دەداتە ڕاگەیاندنی دەوڵەتی سەربەخۆی کوردستان.
ئاساییە لە ئێستاوە دیدی جیاوازمان لەسەر فۆڕمی حوکمڕانی دەوڵەتەکەمان ھەبێت، گەلانی دیکەش کە بوونەتە دەوڵەت بەم دیبەیتە سیاسی یە کۆمەڵایەتیەدا تێپەڕیون.
بەڵام ئاسایی نیە بانگەشەی دژ بۆ سەربەخۆیی خاکی پیرۆزی کوردستان بکەین.
چونکە بەدیلی دەوڵەتی سەربەخۆ کۆمەڵگەی حیزب سالاری و قوبوڵی حوکمی داگیرکەرە.
