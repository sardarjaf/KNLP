تائێستا هیچ گرووپێک بەرپرسیارێتی تەقینەوە خۆکوژییه‌كه‌ی‌ ناوه‌ڕاستی‌ ئەستەنبوڵی‌ له‌ ئەستۆنەگرتووە كه‌ به‌هۆیه‌وه‌ پێنج کەس کوژران و زیاتر لە سی کەسی تر برینداربوون، ئەگەرچی ئاماژەکان لەسەر ئەوەن کە چەکدارێکی داعش کردەوەکەی ئەنجامدابێت.
سەرلەبەیانی دوێنێ شەممە، خۆکوژێک لە مەیدانی تەقسیمی شاری ئەستەنبوڵی تورکیا خۆی تەقاندەوە و بە هۆیەوە 5 کەس کوژران و 39ی تریش برینداربوون کە لەناو بریندارەکاندا 12 هاوڵاتی بیانی بەرچاودەکەون کە لە ئەمریکا و ئیسرائیل و ئەڵمانیا و ئێران و ئێرلەندا و ئیماراتەوە سەفەری ئەو وڵاتەیان کردووە.
رۆژنامەی واشینتۆن پۆست  لە زاری سەرچاوەیەکی ئەمریکییەوە بڵاویكردووه‌ته‌وه کە دوو هاوڵاتی ئەمریکی لەناو بریندارەکانی تەقینەوەکەی ئەسته‌نبوڵدان.
رۆژنامەکە ئاماژە بە "سەرچاوەیەکی ئیسرائیل"ی ئه‌وه‌شی‌ بڵاوکردووەتەوە، کە ئەگەری زۆرە رێکخراوی داعش ئەو تەقینەوەیەی ئەنجامدا بێت.
هەر دوێنێ سایتی سوزوچ کە سایتێکی لۆکاڵی تورکییە بڵاویکردەوە هاوڵاتییەکی بە رەگەز تورکی 33 ساڵ بە ناوی "ساڤاش یەڵدیز" کە چەکدارێکی رێکخراوی داعشە تەقینەوەکەی ئەنجامداوە.
لەلایەکی ترەوە، ئاژانسی‌ رۆیتەرز له‌زاری‌ سەرچاوەیەکی ئەمنی تورکیاوه‌ گواستیه‌وه‌، ئەگەری زۆرە رێکخراوی داعش یان پارتی کرێکارانی کوردستان تەقینەوەکەی ئەستەنبوڵی ئەنجامدا بێت.
بەپێی رۆژنامەی حورییەتی توركی  ناسنامەی خۆكوژی تەقینەوەی شەقامی ئیستیقلالی شاری ئەستەنبوڵ ئاشکرابووە و بەپێی سەرچاوەكانی پۆلیس و دەزگاکانی هەواڵگری ناوی ئەو خۆكوژە (ساڤاش یەڵدیز)ە كە یەكێك لەو 4 داعشە كە پێشتر دەزگاكانی هەواڵگری توركیا بە دوایەوەبوون.
هەر بەپێی ڕاپۆرتی رۆژنامەكە دوای چالاكیەكانی  DHKP - C ی ئەنقەرە و ئەسته‌نبوڵ لە ساڵی 2007 یەڵدز لەلایەن هێزە ئەمنیەكانەوە دەستبەسەرکراوە و ناوی ساڤاش یەڵدیز لە 18 ئازاری 2015دا جارێكی تر هاتووەتە ئاراوە لەكاتی هێرشەكانی داعش بۆ سەر بارەگەكانی HDP لە ئەدەنە و مێرسین، یەڵدز دواتر چووەتە ناو رێكخراوی داعش و چەند هێرشێکی بە ناوی ئەو رێكخراوەوە ئەنجامداوە .
بەڕێوەبەرایەتی ئاسایشی گشتی توركیاش هۆشداریداوە لە ناوی 4 ئەندامی داعش پاش تەقینەوەکەی تشرینی یەكەمی ساڵی ڕابردووی ئەنقەرەی پایتەخت کە ئەوانیش بریتین لەهەریەک لە (عومەر دەنیز دوندار، ساڤاش یەڵدیز، موحەمەد زانا ئالكان و كچە لەدایكبووی كازاخستان والەنتینا سلوبودژانژوك) .
دەزگای میتی توركیاش ئاشكرایكردووە كە ئەو 4 تیرۆریستەی داعش بە ناسنامەی ساختە لەناو توركیا جموجوڵیان هەبووە و ناوی ساختەی ساواش یەڵێدز (حەمزە تونباك)ەو کەسی دووەمیش کە لە دایكبووی 1992 شاری عەنتابە و ناوی (م.ۆ) یە.
بەپێی لێكۆڵینەوەی پۆلیسی ئەنقەرە پاش تەقینەوەی دوێنێ لە كامێراكاندا گومان لەسەر ئەو کەسەش هەیە.
لە مانگی تشرینی یەکەمی ساڵی ڕابردووشدا لەناو شاری ئەنقەرە، رێکخراوی داعش لە کۆبوونەوەیەکی کورداندا تەقینەوەیەکی ئەنجامدا و بەهۆیەوە 107 هاوڵاتی کوردستانی باکوور شەهیدبوون، هەروەک سەرەتای ئەمساڵیش داعش بەرپرسیارێتی خۆی لە تەقینەوەیەکی تر لە سوڵتان ئەحمەدی شاری ئەستەنبوڵی تورکیا راگەیاند کە بووەهۆی کوژرانی 10 هاوڵاتی کە چەند گەشتیارێکی ئەڵمانیشی تێدا بوو.
زنجیرە تەقینەوەکانی تورکیا لە چەند مانگی ڕابردوودا لە شارەکانی سورچ و ئەستەنبوڵ و ئەنقەرە بوونەتەهۆی گیانلەدەستدانی زیاتر لە 220 هاوڵاتی تورکی و گەشتیار کە ڕوویان لەو وڵاتە کردووە، ئەمەش کاریگەری لەسەر ئارامیی ئەو وڵاتە خستووەتەوە و چەند وڵاتێک هەڵوێستی جیاوازیان لەسەر "مەترسی" و "نائارامیی" ئەو وڵاتە دەربڕیوە.
دوو رۆژ له‌مه‌وبه‌ر وه‌زاره‌تی‌ ده‌ره‌ره‌وه‌ی‌ ئه‌ڵمانیا هۆشداریدایه‌ هاوڵاتیانی‌ خۆی‌ له‌ توركیا كه‌ سه‌ردانی‌ مه‌یدانی‌ ته‌قسیم و شه‌قامی‌ ئیستیقلال نه‌كه‌ن به‌هۆی‌ مه‌ترسی ته‌قینه‌وه‌ له‌لایه‌ن گرووپه‌ چه‌كدارییه‌ ئیسلامییه‌كانه‌وه‌.
به‌و هۆیه‌شه‌وه‌ ئه‌ڵمانیا كونسوڵخانه‌ی‌ خۆی‌ له‌ ئه‌سته‌نبوڵ و ئه‌نقه‌ره‌ داخستبوو كونسوڵخانه‌ی ئه‌ڵمانیا له‌ ئه‌سته‌نبوڵ یه‌ك كیلۆمه‌تر له‌ شوێنی ته‌قینه‌وه‌كه‌ی دوێنێوە دووره‌.
کۆشکی سپی ئەمریکاش جگە لە ئیدانەکردنی تەقینەوەکانی تورکیا لە زاری نێد پرایس، وتەبێژی ئەنجومەنی ئاسایشی نیشتمانی رایگەیاند، "ئەمریکا لە پشتیوانییەکانی بۆ تورکیا بەردەوام دەبێت لە رووبەڕووبوونەوەی تیرۆردا و لەو ڕووشەوە سەرۆک ئۆباما لەگەڵ سەرانی تورکیا لە پەیوەندیدایە".
