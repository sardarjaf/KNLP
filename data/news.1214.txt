له‌ تۆڕه‌ كۆمه‌ڵایه‌تیه‌كان له‌گه‌ڵ بڵاوبوونه‌وه‌ی هه‌ر رووداوێكدا یه‌كسه‌ر دووبه‌ره‌ دروست ده‌بێت و له‌ رێگه‌ی ئه‌و رووداوه‌وه‌ ده‌ست به‌ جه‌نگه‌ بێ ماناكه‌ی خۆیان ده‌كه‌ن به‌ بێ ئه‌وه‌ی ئه‌وه‌ له‌لایان گرنگ بێت ئه‌وه‌ی رووده‌دات چییه‌؟ كۆچه‌كه‌ی دكتور زه‌ڵمیش یه‌كێكبوو له‌و هه‌واڵانه‌ی كه‌ له‌گه‌ڵ بڵاوبوونه‌وه‌ی و هه‌واڵه‌كه‌داو به‌ر له‌ ناشتنی ته‌رمه‌كه‌ی یه‌كسه‌ر دووبه‌ره‌ دژه‌كه‌ هاتنه‌ سه‌رخه‌ت و ئه‌میشیان كرد به‌ مه‌یدانێك بۆ جه‌نگه‌كه‌ی خۆیان به‌بێ ئه‌وه‌ی بزانن ئه‌م پیاوه‌ كێیه‌و چیكردووه‌ و چۆن بیركردووه‌ته‌وه‌و بۆ ئاوا بیریكردووه‌ته‌وه‌.
من نامه‌وێت درێژه‌ به‌ باسكردنی ئه‌و عه‌به‌سیه‌ته‌ بده‌م كه‌ له‌ میدیاكان و تۆره‌ كۆمه‌ڵایه‌تیه‌كاندا له‌ رێگه‌ی ئه‌م رووداوانه‌وه‌ هه‌میشه‌ ئاماده‌یه‌ بۆ گوزارشتكردن له‌ خۆی و بێماناكردنی هه‌رشتێك كه‌ مانایه‌كی تیا بێت.
ئه‌وه‌ی گرنگه‌ لێره‌دا من باسی بكه‌م ئه‌وه‌یه‌ كه‌: ئه‌م پیاوه‌ بیرمه‌ندێكه‌ كه‌ خاوه‌نی بیركردنه‌وه‌ی خۆیه‌تی و له‌و سه‌دساڵه‌ی پێشوودا به‌ ده‌گمه‌ن كه‌سی بیركه‌ره‌وه‌ وا له‌ ناو كوردا هه‌ڵكه‌وتووه‌ كه‌ بڕوای به‌وه‌ هه‌بێت وه‌ك هه‌ر مرۆڤێك ئه‌ویش خاوه‌نی بیركردنه‌وه‌ی خۆیه‌تی و ده‌توانێت له‌ رێگه‌ی ئه‌وبیركردنه‌وه‌یه‌وه‌ لێكدانه‌وه‌ بۆ جیهان و تێكسته‌كان بكات.
گه‌ر بتوانین ئاماژه‌ به‌ كه‌سێكی هاوشێوه‌ی ئه‌م پیاوه‌ له‌و سه‌دساڵه‌ی پێشودا بكه‌ین كه‌ خاوه‌نی بیركردنه‌وه‌ی خۆی بووبێت ئه‌وه‌ (مه‌سعود محه‌مه‌د)ه‌.
باشترین رۆشنبیر كه‌ له‌م بیست ساڵه‌ی پێشوودا نوسینه‌كانی له‌ هه‌موو نوسینه‌كانی تر خوێنراونه‌ته‌وه‌ له‌ شكستی ئیراده‌ی بیركردنه‌وه‌دا ده‌ژی و ناتوانێت بڕوا به‌وه‌ بهێنێ كه‌ ئه‌ویش وه‌ك هه‌ر مرۆڤێك خاوه‌نی بیركردنه‌وه‌یه‌ و ده‌توانێت ئه‌و توانای بیركردنه‌وه‌یه‌ له‌ خۆیدا كارا بكات و له‌ رێگه‌یه‌ لێكدانه‌وه‌ بۆ جیهان بكات، له‌ بری ئه‌مه‌ دێت پێمان ده‌ڵێت بۆ ئه‌وه‌ی بیر له‌به‌ردێكیش بكه‌ینه‌وه‌ ده‌بێت گوێ له‌ ئه‌ورپیه‌كان بگرین.
ئه‌مه‌ چییه‌ جگه‌ له‌ له‌ده‌ستدانی ئه‌و ئیراده‌ی بیركردنه‌وه‌یه‌ كه‌ پیاوێكی وه‌ك دكتور زه‌ڵمی و مه‌سعود محه‌مه‌د هه‌یانه‌.
ئه‌وه‌ی وا ده‌كات كه‌ ئه‌م دوو پیاوه‌ بۆ من جێگه‌ی بایه‌خ بن ئه‌وه‌یه‌ كه‌ له‌ گه‌شتی بیركردنه‌وه‌ی خۆیاندا گه‌یشتوون به‌وه‌ی كه‌ هێزێكی بیركه‌ره‌وه‌ له‌ ناوخۆیاندا هه‌یه‌و بوێری ئه‌وه‌یان كردووه‌ كه‌ زه‌مینه‌سازی بكه‌ین بۆ چالاكبوونی وكاركردنی بۆ لێكدانه‌وه‌ی دنیاو تێكسته‌كانی.
زۆرێك له‌و شتانه‌ی كه‌ لێره‌ له‌ باره‌ی ئه‌و پیاوه‌وه‌ خوێندمنه‌وه‌ منی گه‌یانده‌ ئه‌وه‌ی كه‌ زه‌حمه‌ته‌ به‌و عه‌قڵیه‌ته‌وه‌ كه‌ ئه‌ونوسینانه‌ی پێ نوسراوه‌ له‌وه‌ تێبگه‌ین كه‌ ئه‌م پیاوه‌ به‌ درێژایی نیو سه‌ده‌ زیاتر سه‌رقاڵی چیبووه‌ و چی بۆ ئێمه‌ كردووه‌.
ناسینی زانایه‌ك له‌ رێگه‌ی ئه‌و بواره‌وه‌ نییه‌ كه‌ كاری تیا ده‌كات، به‌ڵكو له‌ رێگه‌ی ئه‌و لۆجیكه‌وه‌یه‌ كه‌ بیری پێده‌كاته‌وه‌ له‌و مه‌سه‌لانه‌ی له‌ بواره‌كه‌دا هه‌ن.
ئه‌و بواره‌ی كه‌ زه‌ڵمی كاری تیاده‌كرد شه‌ریعه‌ت و یاسابوو، ئه‌و گه‌ر له‌ بواری كۆمه‌ڵناسیدا یان له‌ بواری فیزیایشدا بیری بكردایه‌ته‌وه‌ ئه‌وه‌ به‌ هه‌مان لۆجیك بیری ده‌كره‌وه‌ كه‌ له‌ بواری شه‌ریعه‌ت و یاسادا بیری پێكردووه‌ته‌وه‌.
بۆیه‌ كاتێك ده‌مانه‌وێت له‌ باره‌ی زانایه‌كه‌وه‌ بدوێێن ئه‌وه‌ گرنگی ئه‌و زانایه‌ له‌وێوه‌ نییه‌ كه‌ له‌ چ بوارێكدا بیری كردووه‌ته‌وه‌ و بابه‌تی لێكۆڵینه‌وه‌كانی چین و كامانه‌ن؟ ئه‌وه‌ی ناسنامه‌ی ئه‌و زانایه‌ دیاریده‌كات ئه‌و لۆجیكه‌یه‌ كه‌ له‌و بواره‌دا بیری پێده‌كاته‌وه‌و له‌ پشت هه‌موو لێكۆڵینه‌وه‌یه‌كیه‌وه‌ ئاماده‌یه‌.
نوسه‌رمان هه‌یه‌ باسی كورد ده‌كات و به‌ لۆجیكی ئه‌تاتورك بیر له‌ كورد ده‌كاته‌وه‌و قسه‌ی له‌ باره‌وه‌ ده‌كات و ئێمه‌ش چه‌پڵه‌ی بۆ لێده‌ده‌ین.
هه‌یه‌ به‌و لۆجیكه‌ عه‌ره‌بیه‌ی كه‌ فقهی ئیسلامی پێدانراوه‌ بیر له‌ كانت و هیگڵ و ئه‌فلاتوون ده‌كاته‌وه‌ و چه‌پڵه‌ی بۆ لێده‌ده‌ین .
چوونكه‌ بیر له‌وه‌ ناكه‌ینه‌وه‌ كه‌ لۆجیكی بیركردنه‌وه‌كه‌ی لۆجیكێكی كوردییه‌ یان لۆجێكێكی فه‌لسه‌فییه‌، ته‌نها ئه‌وه‌نده‌ ده‌بینین و ده‌بیستین كه‌ ئه‌وان باسی كورد ده‌كه‌ن یان باسی فه‌یله‌سوفه‌كان ده‌كه‌ن.
هه‌یه‌ له‌ تورك ده‌كۆڵیته‌وه‌ به‌ڵام به‌ بیركردنه‌وه‌یه‌كی كوردییه‌وه‌ به‌ڵام هه‌یه‌ له‌ كورد ده‌كۆڵێته‌وه‌ به‌ڵام به‌ بیركردنه‌وه‌یه‌كی توركییه‌وه‌.
هه‌ی باسی عه‌ڵمانیه‌ت ده‌كات به‌ڵام به‌ لۆجیكی سه‌له‌فیه‌ت و هه‌شه‌ باسی سه‌له‌فیه‌ت ده‌كات به‌لام به‌ لۆجیكی عه‌ڵمانییه‌ت.
ئه‌وه‌ی كه‌ خه‌ڵك ده‌یبیستێت بیری لێناكاته‌وه‌ ئه‌وه‌یه‌ باسی ئه‌و شته‌یان بۆ بكه‌یت كه‌ حه‌زیان لێیه‌تی ئیتر گرنگ نییه‌ چۆن باسی ده‌كه‌یت.
زۆرجار ئه‌وانه‌ی ده‌كه‌ونه‌ ناو دووبه‌ری ئایدیۆلۆجی دژبه‌یه‌ك لۆجیكی بیركردنه‌وه‌كه‌یان هه‌مان لۆجیكه‌ و ئه‌وه‌ش له‌ هه‌ردوو ئایدیۆلۆجیاكه‌ ده‌كه‌وێته‌ هه‌مان شته‌.
بۆیه‌ به‌ دڵنیایه‌وه‌ ده‌ڵێم كه‌ ئه‌و دوو به‌ره‌یه‌ كه‌ یه‌كێكیان به‌ ناوی ئه‌وه‌وه‌ قسه‌ له‌سه‌ر زه‌ڵمی ده‌كات كه‌ له‌گه‌ڵ زه‌ڵمیدایه‌و ئه‌وه‌ی تریان كه‌ وا قسه‌ ده‌كات دژی زه‌ڵمییه‌ هه‌ردووكیان به‌ نیسبه‌تی زه‌ڵمییه‌ هه‌مان شت ده‌ڵێن چوونكه‌ نه‌ ئه‌وه‌ی دژی زه‌ڵمییه‌ له‌وه‌ تێده‌گات كه‌ زه‌ڵمی كردوویه‌تی و نه‌ ئه‌وه‌ی له‌گه‌ڵیدایه‌ له‌وه‌ تێده‌گات كه‌ كردوویه‌تی.
زه‌ڵمی له‌ ده‌ره‌وه‌ی هه‌موو ململانێ ئایدیلۆجی و حزبی و سیاسیه‌كاندا توانی خۆی بهێڵێته‌وه‌ بۆیه‌ هه‌ر قسه‌كردنێك له‌سه‌ر زه‌ڵمی كه‌ له‌ روانگه‌یه‌كی ئایدیۆلۆجی یان سیاسی یان حزبیه‌وه‌ بكرێت زوڵمێكی گه‌وه‌ره‌یه‌ له‌م پیاوه‌ ده‌كرێت و مه‌راسیمی ناشتنی ته‌رمه‌كه‌ی و ناشتنی ته‌رمه‌كه‌ی له‌ ناو كتێبه‌كانی كتێبخانه‌كه‌یدا ئه‌وه‌ نیشانده‌دات كه‌ ئه‌م پیاوه‌ نه‌ هاوڕیی كه‌سبووه‌ و نه‌كه‌سیش هاوڕێی بووه‌، هاوڕێكانی ئه‌و ته‌نها كتێبه‌كانی خۆی و كتێبه‌كانی كتێبخانه‌كه‌یه‌تی كه‌ هێشتا نه‌گه‌یشتوونه‌ته‌ لای.
ئه‌و قه‌وله‌ی مه‌حوی بۆ زه‌ڵمیش ته‌واو دروسته‌ كه‌ وتوویه‌تی: ( نه‌ ئه‌وكه‌سه‌م كه‌ كه‌سم لا بێ به‌كه‌س...خۆشم نه‌گه‌یمه‌ ئه‌و كه‌سه‌ی ئه‌ومن بكات به‌كه‌س).
ئێمه‌ ناتوانین له‌ زه‌ڵمی تێبگه‌ین گه‌ر له‌وه‌ تێنه‌گه‌ین كه‌ له‌ لێكۆڵینه‌وه‌ی له‌ باره‌ی یاساو شه‌ریعه‌ته‌وه‌ چ لۆجیكێكی هه‌بووه‌و ئه‌و لۆجیكه‌ش له‌ چییه‌وه‌ سه‌رچاوه‌ی گرتووه‌و سه‌ر به‌ چ كلتورێكی بیركردنه‌وه‌یه‌.
ئه‌م پیاوه‌ دواهه‌مین حه‌لقه‌ی ئه‌و پیاوه‌ روحانی و بیرمه‌ندانه‌ی هه‌ورامانه‌ كه‌ له‌ سه‌رتای سه‌رهه‌ڵدانی مه‌زهه‌بی سووننه‌ی عه‌ره‌بی و مه‌زهه‌بی شیعه‌ی فارسی به‌ باباسه‌رهه‌نگی ته‌ویڵه‌و باباناوسی سه‌رگه‌تی كه‌ رابه‌رانی ئاینی یارسان بوو ده‌ست پێده‌كات و به‌روحانیه‌كانی ته‌ریقه‌ته‌كه‌ی خانقای ته‌وێڵه‌و و بیاره‌ تێده‌په‌ریت تا ده‌گاته‌ بیركردنه‌وه‌ عه‌قڵانییه‌كه‌ی ناسری سوبحانی كه‌ نه‌ سونه‌ی عه‌رب پێی رازیبوو نه‌شیعه‌ی فارس.
لۆجیكی بیركردنه‌وه‌ی ئه‌م پیاوه‌ له‌ شه‌ریعه‌ت و یاسا له‌ هه‌ورامیبوونی ئه‌م پیاوه‌وه‌ ئه‌و كلتوره‌وه‌ سه‌رچاوه‌ده‌گرێت كه‌ له‌ هه‌ورامان هه‌یه‌.
به‌رگری كردنی ئه‌م پیاوه‌ به‌و لۆجیكه‌ی كه‌ هه‌یه‌تی له‌ ژن و كاركردنی بۆ گۆڕینی یاسای باری كه‌سیه‌تی -كه‌ فیمینیسته‌كان شانازی به‌وه‌وه‌ ده‌كه‌ن به‌ هه‌وڵی ئه‌وان بووه‌- سه‌رچاوه‌ له‌و كلتوره‌ی هه‌ورامانه‌وه‌ ده‌گرێت كه‌ توندوتیژی به‌رامبه‌ر ژن و كوشتنی ژنی كردووه‌ به‌تابۆ و ئه‌مه‌ وایكردووه‌ كه‌ ناوچه‌ی هه‌ورامان لای فیمنیسته‌كان جێی دڵخۆشی بێت.
ئه‌م پیاوه‌ وه‌ك ئه‌و مه‌لاومامۆستاو بانگخوازه‌ ئاینیانه‌ نییه‌ كه‌ ئیسلامیانه‌ بیر له‌ كورد ده‌كه‌نه‌وه‌و كورد مه‌حكوم ده‌كه‌ن به‌و بیركردنه‌وه‌ مه‌زهه‌بییه‌ عه‌ربییه‌ كه‌ بیری پێده‌كه‌نه‌وه‌ له‌ هه‌موو شتێك.
ئه‌م پیاوه‌ رێك به‌ پێچه‌وانه‌وه‌ هه‌ورامیانه‌ بیر له‌ شه‌ریعه‌ت و فقه و قانوون ده‌كاته‌وه‌و هه‌رچی له‌گه‌ڵ ئه‌و لۆجیكی بیركردنه‌وه‌ هه‌ورامیانه‌ی ئه‌ونه‌یێته‌وه‌ ده‌یخاته‌ ناوته‌نه‌كه‌ی زبڵه‌وه‌.
بۆیه‌ ئه‌م پیاوه‌ به‌ مانا راسته‌قینه‌كه‌ی هه‌ورامیبوون هه‌ورامییه‌ له‌ ناو كوردبوونی خۆیدا.
ئه‌و لۆجیكه‌ی كه‌ بارام به‌گ جه‌نگی نالۆجیكیه‌تی نه‌ریته‌ كۆمه‌ڵایه‌تی و ئاینییه‌كانی پێده‌كات و له‌ حكمه‌ته‌ میللیه‌كه‌ی ته‌ڵاقه‌كانیدا ده‌رده‌كه‌وێت، هه‌مان ئه‌و لۆجیكه‌یه‌ كه‌ ئه‌م پیاوه‌ بیری پێده‌كاته‌وه‌ به‌ڵام ئاستێكی به‌رزی زانستیدا و له‌ بوارێكی زانستیدا كه‌ بواری شه‌ریعه‌ت و یاسایه‌.
ئه‌م لۆجیكی بیركردنه‌وه‌یه‌ هه‌ستوسۆزی ئه‌م پیاوه‌ ده‌بات به‌ڕێوه‌ و هه‌ر له‌مه‌وه‌یه‌ دوای ئه‌و سه‌فه‌ره‌ دوورودرێژه‌ی كه‌ ده‌یكات داوای ئه‌وه‌ ده‌كات كتێبخانه‌كه‌ی بگه‌ڕێنرێته‌وه‌ بۆ هه‌ورامان و هه‌وشه‌ی كتێبخانه‌كه‌شی ببێت به‌ دوا مه‌نزڵگه‌ی ئه‌و.
مسته‌فا زه‌ڵمی به‌ری مێژوویه‌كی دوورودرێژی بیركردنه‌وه‌ی كوردیانه‌یه‌ له‌ ئاین له‌ ناوچه‌ی هه‌وراماندا كه‌ هه‌ر له‌سه‌رتای سه‌رهه‌ڵدانی هه‌ردوو شه‌ریعه‌ته‌ مه‌زهه‌بیه‌كه‌ی سوننه‌وشیعه‌وه‌ ده‌ست پێده‌كات وبه‌رگری له‌ جیهانه‌ روحییه‌كه‌ی كورد ده‌كات.
هه‌ورامیبوون له‌ ناو كوردبوندا وه‌زیفه‌یه‌كی روحی و عه‌قڵی هه‌یه‌و له‌ قۆناغه‌ جیاجیاكانیشدا ئه‌م وه‌زیفه‌یه‌ی خۆی له‌ رێگه‌ی پیاوه‌ رووحانیه‌كان و بیرمه‌نده‌كانییه‌وه‌ جێبه‌جێكردووه‌و مسته‌فا زه‌ڵمی یه‌كێكه‌ له‌وپیاوه‌ بیرمه‌ندانه‌ی هه‌ورامان كه‌ له‌م سه‌دساڵه‌ی دوایدا هه‌ورامیبوونی ئه‌و ئه‌ركه‌ی خستووه‌ته‌ ئه‌ستۆی.
هه‌ورامیه‌كان له‌ هه‌موو ئیتنۆنه‌ته‌وه‌كانی تری ناو كورد زیاتر ده‌ستیان به‌ جیاوازییه‌كانی خۆیانه‌وه‌ گرتووه‌و وه‌ك هه‌ر له‌ ئیتنۆنه‌ته‌وه‌كانی تری نه‌ته‌وه‌ی كورد هه‌م له‌ رووی زمان و كلتوره‌وه‌ جیاوازه‌ و هه‌م له‌ رووی ئه‌ركی نه‌ته‌وه‌ییشه‌وه‌ ئه‌ركه‌ جیاوازه‌كه‌ی خۆی پاراستووه‌.
له‌ زمان و كه‌لتوردا جیاوازه‌ چوونكه‌ ئه‌ده‌بیاتێكی باڵای تایبه‌تی خۆی هه‌یه‌ له‌ ئاستی ئه‌ده‌بیاتی باڵای ئه‌و نه‌ته‌وانه‌دایه‌ كه‌ له‌ ده‌وربه‌رماندا هه‌ن.
جگه‌ له‌وه‌ش له‌ رووی ئه‌ركه‌وه‌ خاوه‌نی ئه‌ركێكێكی جیاوازه‌ كه‌ به‌ درێژایی مێژووی كورد پارێزگاری له‌و ئه‌ركه‌ تایبه‌ته‌كه‌ی خۆیی كردووه‌و له‌ هه‌ر قۆناغێك له‌ قۆناغه‌كاندا ئه‌وه‌ی كه‌ پێویستبووه‌ پێشكه‌شی به‌ نه‌ته‌وه‌كه‌ی كردووه‌.
هه‌ورامی وه‌ك پێكهاته‌یه‌ك له‌ پێكهاته‌كانی بوونی نه‌ته‌وه‌یی كورد ئه‌و ئه‌ركی كه‌ روحی نه‌ته‌وه‌ پیی سپرادووه‌ ئه‌ركێكی روحییه‌ به‌و مانایه‌ی روح كه‌ فه‌یله‌سوفانی سه‌ده‌ی هه‌ژده‌ی ئه‌ڵمان به‌كاریان هێناوه‌.
ئه‌و ئه‌ركه‌ ئه‌ركی سازكردنی هارمۆنیایه‌ له‌ نێوان پێكهاته‌ جیاوازه‌كانی نه‌ته‌وه‌ی كوردو هێشتنه‌وه‌یانه‌ له‌ ناو ئه‌و هارۆمۆنیایه‌دا.
ئه‌و ئه‌ركه‌ی كه‌ روحی نه‌ته‌وه‌یی كورد بۆ هه‌وامی دیاریكردووه‌ له‌ هه‌ورامی ده‌خوازێت كه‌ له‌ دۆخێكی په‌تیدا بمێنێته‌وه‌ و په‌تیه‌تی خۆی له‌ هه‌موو ئه‌وه‌ بپارێزێت كه‌ بیگانه‌یه‌ به‌ خۆی.
ئه‌مه‌ش وایكردووه‌ كه‌ له‌ ئه‌ده‌بیاته‌كه‌یدا وه‌ك ئیتنۆنه‌ته‌وه‌كانی ناو كورد و نه‌ته‌وه‌كانی ده‌وربه‌ری خۆی ئه‌و نه‌ریته‌ عه‌روزییه‌ له‌ شیعرو ئه‌ده‌بیاته‌كه‌ی خۆی په‌یڕه‌و نه‌كات و نه‌ریتێكی شیعری تایبه‌ت به‌ خۆی دابهێنێ و به‌و نه‌ریته‌ گوزراشێكی شیعری له‌ جیهانبینی خۆی بكات.
له‌ كاتێكدا روحی نه‌ته‌وه‌یی كورد رێگه‌ی داوه‌ به‌ پێكهاته‌كانی تری ئه‌م نه‌ته‌وه‌یه‌ كه‌ نه‌ریته‌ عه‌روزییه‌ عه‌ره‌بییه‌كه‌ وه‌ك فارس و تورك وه‌ربگرن و شیعره‌كانی خۆیانی پێ بنوسن.
روحی كوردی هه‌ر له‌سه‌رتای سه‌رهه‌ڵدانی هه‌ردوو ترادیسیۆنه‌ مه‌زهه‌بیه‌كه‌ی ئیسلامه‌وه‌ واته‌ ترادیسیۆنی سووننی و ترادیسیۆنی شیعی هوشیاربووه‌ به‌وه‌ی كه‌ ئه‌و دوو ترادیسیۆنه‌ سه‌رچاوه‌یان له‌ سروشتی ئه‌ومیلله‌تانه‌وه‌ گرتووه‌ كه‌ له‌ ده‌ره‌وه‌ی خۆی بوونیان هه‌یه‌و ئه‌م ترادسیۆنانه‌ به‌ هیچ شێوه‌یه‌ك بوونێكی گه‌ردوونی و جیهانیان نییه‌ بۆیه‌ ئه‌م روحه‌ كوردیه‌ش هه‌وڵی دامه‌زراندنی ترادیسیۆنی ئاینی تایبه‌ت به‌ خۆی ده‌دات و له‌ قوناغه‌ جیاوازه‌كانی مێژووی خه‌لافه‌ته‌ ئیسلامیه‌كاندا په‌ره‌ ده‌سێنی و له‌ فۆرمی دوو نه‌ریتی ئاینیی جیاوادا ده‌ركه‌وێت كه‌ نه‌ریتی ئاینی یارسان و نه‌ریتی ئاینی یه‌زیدییه‌.
له‌ مه‌سحه‌فی ره‌شی یه‌زیدیه‌كاندا مه‌له‌كتاوس كه‌ نیشینگه‌ی روحی خودایه‌ شوێنكه‌وتووه‌كانی خۆی ئاگادار ده‌كاته‌وه‌ له‌ ئاینی بێگانه‌كان و ده‌ڵیت ئاینه‌كه‌ی ئه‌وان راسته‌ به‌ڵام له‌لایه‌ن ئه‌وانه‌ ده‌سكاری كراوه‌ (واته‌ به‌ پێی سروشتی خۆیان گۆریانه‌ به‌ مه‌زهه‌ب) بۆیه‌ ئه‌وه‌ی كه‌ ده‌یڵێن و له‌گه‌ڵ رێنماییه‌كانی مندا یه‌كده‌گرێته‌وه‌ ته‌نها ئه‌وه‌ قبولبكه‌ن.
بێگومان له‌ ئاینی یارسانیشدا ئاینی پێغمبه‌ره‌ سامیه‌كان نه‌فیناكرێته‌وه‌و به‌ پێی ئه‌و جیهانبینییه‌ ئاینییه‌ گه‌ردوونییه‌ی یارسان و حه‌وت روحه‌ بنچینه‌ییه‌كی گه‌ردوون له‌ هه‌رسه‌ده‌مێكی ئاینی ئاینه‌سامیه‌كاندا به‌ سه‌رده‌می ئیسلامیشه‌وه‌ له‌ حه‌وت جه‌سته‌دا به‌رجه‌سته‌ده‌بن‌.
ئه‌مه‌ش ئه‌وه‌ نیشانده‌دات كه‌ روحی كوردی له‌ كێشه‌دا نه‌بووه‌ له‌گه‌ڵ ئاینه‌كانی میلله‌ته‌كانی تردا به‌ڵكو له‌كێشه‌دابووه‌ له‌گه‌ڵ ئه‌و مه‌زهه‌بانه‌دا كه‌ دواتر به‌ ته‌قلیدكردنه‌وه‌ی ئاینه‌كان دروستكراونه‌ته‌وه‌.
روحی كوردی كه‌ له‌ هه‌وراماندا له‌ دۆخه‌ په‌تیه‌كه‌یدا كه‌ ئاینه‌ شێوه‌ی گرتووه‌ هه‌ر له‌سه‌رتای سه‌رهه‌ڵدانی هه‌ردوو ترادیسیۆنه‌ مه‌زهه‌بیه‌كه‌وه‌ ده‌ست به‌ دامه‌زراندنی ترادیسیۆنێكی نامه‌زهه‌بی كردووه‌ و له‌مه‌شدا پشتی به‌ جیهانبینی خۆیبه‌ستووه‌ و ترادیسیۆنه‌كه‌ی به‌رهه‌می ته‌قلیدكردنه‌وه‌ی ئه‌و جیهانه‌ ئاینییه‌ سه‌رده‌می موحه‌مه‌د نییه‌.
كورد له‌ قۆناغێكی زۆر دره‌نگدا له‌ دوای پاشكه‌شێ كردنی دوو ترادیسیۆنه‌ ئاینییه‌كه‌ی خۆی هه‌ردوو ترادیسیۆنه‌ مه‌زهه‌بییه‌كه‌ له‌ ناو خه‌ڵكه‌كه‌یدا بلاو ده‌بنه‌وه‌.
له‌گه‌ڵ خۆنوێكردنه‌وه‌ی ترادسیۆنه‌ مه‌زهه‌بیه‌ سوننییه‌ عه‌ره‌بیه‌كه‌دا له‌ فۆرمی وه‌هابیه‌تدا روحی نه‌ته‌وه‌یی كورد له‌ رێگه‌ی مه‌ولانا خالیدی نه‌قشبه‌ندییه‌وه‌ بره‌و به‌ ته‌ریقه‌ت ده‌دات كه‌ رێڕه‌وێكی په‌ره‌وه‌رده‌یی روحیی نامه‌زهه‌بییه‌و هه‌ر له‌به‌ر ئه‌مه‌شه‌ له‌لایه‌ن رابه‌رانی مه‌زهه‌بی ئه‌و سه‌رده‌مه‌ فتوای كافربوونی ده‌رده‌كرێت و جه‌نگێكی مه‌زهه‌بی له‌به‌رامبه‌ریدا هه‌ڵده‌گیرسێنن.
به‌ڵام ئه‌و جه‌نگه‌ی مه‌زهه‌ب له‌گه‌ڵ ته‌ریقه‌ته‌كه‌ی مه‌ولانا خالید ده‌یكات ئه‌نجامه‌كانی پێچه‌وانه‌ ده‌بنه‌وه‌ و وه‌هابیه‌ت كه‌ له‌وسه‌رده‌مه‌دا نوێنه‌رایه‌تی ترادیسیۆنی مه‌زه‌هه‌بیی سوننه‌ی ده‌كات ئه‌ستیره‌ی به‌ختی له‌ رۆژهه‌ڵاتدا ده‌كوژێته‌وه‌ وبه‌ پێچه‌وانه‌شه‌وه‌ ته‌ریقه‌ته‌كه‌ی مه‌ولانا خالید به‌ ناو رۆهه‌ڵاتی ناوه‌راستدا بڵاو ده‌بیته‌وه‌و ته‌شنه‌ ده‌كات و له‌گه‌ڵ هاتنی كۆڵۆنیالیزمی ئه‌ورپیدا خه‌لیفه‌كانی مه‌ولانا خالیدا ده‌بن به‌وشۆرشگێره‌ گه‌ورانه‌ی ئه‌وسه‌رده‌مه‌و رووبه‌رووی كۆڵۆنیالیزمی ئه‌ورپی ده‌بنه‌وه‌و شۆرشه‌ كوردیه‌كانی كۆتایی سه‌ده‌ی نۆزه‌ده‌و سه‌رتای سه‌ده‌ی بیستیش هه‌ر سه‌رچاوه‌ی ئیلهامیان ئه‌و په‌روه‌رده‌ روحییه‌یه‌ نامه‌زهه‌بیه‌ی ته‌ریقه‌ته‌كه‌ی مه‌ولانا خالیده‌.
ئه‌مه‌ له‌ كاتێكدا تردیسیۆنه‌ مه‌زهه‌بیه‌كان به‌ ئاسانی ته‌سلیم به‌ كۆلۆنیالیزمی ئه‌ورپی ده‌بن و له‌ رێگه‌ی ئه‌وانه‌وه‌ ده‌وڵه‌ت نه‌ته‌وه‌ عه‌ربیه‌كان و غه‌یره‌ عه‌ره‌بیه‌كانیش دروستده‌كرێن.
ترادیسیۆنی مه‌زهه‌بی نه‌ كێشه‌ی له‌گه‌ڵ كڵۆنیالیزمدا هه‌یه‌ نه‌ كێشه‌ی له‌گه‌ڵ فۆرمی ئه‌و ده‌وڵه‌ته‌ مۆدێرنه‌دا هه‌یه‌ كه‌ هێزه‌ كۆڵۆنیالیسته‌كان ده‌وڵه‌ت نه‌ته‌وه‌كانی رۆهه‌لاتی ناوینی پێدروست ده‌كه‌ن و چاره‌نوسیان ده‌خه‌نه‌ ژێر ده‌سه‌ڵاتی خۆیانه‌وه‌.
له‌مه‌شه‌وه‌یه‌ كه‌ ئێرنست گیلنه‌ر به‌ شانوباڵی ترادیسیۆنی مه‌زهه‌بیدا هه‌ڵده‌دات و وا پێناسه‌ی ده‌كات كه‌ ئاینی چاكسازییه‌كی به‌رده‌وامه‌و له‌به‌رامبه‌ر ئه‌مه‌شدا تردیسیۆنی ته‌ریقه‌ت كه‌ ئه‌و به‌ ئیسلامی میللی ناوی ده‌بات به‌ رێگرو به‌ربه‌ستی ده‌بینی له‌به‌رده‌م دروستبوونی كۆمه‌ڵگای پیشه‌سازیدا.
گه‌ر روحی كوردی له‌سه‌رده‌می به‌ر له‌ مۆدیرندا له‌ ده‌ره‌ی تردیسیۆنه‌ مه‌زهه‌بیه‌كانه‌وه‌ وه‌ستابێت و نه‌ریتێكی ئاینی تایبه‌ت به‌خۆی هێنابیته‌ ئاراوه‌وئه‌وه‌ له‌گه‌ڵ سه‌رهه‌ڵدانی سه‌رده‌می مۆدێرن و دروست بوونی یه‌كه‌م ده‌وڵه‌تی نه‌ته‌وه‌ له‌ ئه‌ورپا ئه‌م روحه‌ نه‌ته‌وه‌ییه‌ له‌ ناو هه‌ردوو ترادیسیۆنه‌ مه‌زهه‌بیه‌كه‌ی خه‌لافه‌ته‌ ئیسلامیه‌كاندا له‌ رێگه‌ی داهێنانی ته‌ریقه‌ته‌وه‌ به‌رگری له‌ خۆی ده‌كات رێگری له‌وه‌ ده‌كات كه‌ ترادیسیۆنه‌ مه‌زهه‌بیه‌كه‌ بێته‌ ناو جیهانه‌ روحیه‌كه‌یه‌وه‌و داگیری بكات.
ته‌ریقه‌ته‌كه‌ی مه‌ولانه‌ خالید له‌یه‌ك كاتدا ده‌بێت به‌ هێزێكی به‌رگریكه‌ر له‌ جیهانی روحه‌ نه‌ته‌وه‌ییه‌كه‌ی كورد له‌ دوو ترادیسیۆنی بێگانه‌ی جیاواز كه‌ یه‌كێكیان دوو ترادسیۆنه‌ مه‌زهه‌بیه‌كه‌ی سوننه‌و شیعه‌یه‌ و كه‌وتووه‌ ناو جوگرافیا سیاسیه‌كه‌یانه‌وه‌ ئه‌وی تریان ترادیسیۆنه‌ ئه‌ورپییه‌ مۆدیرنه‌كه‌یه‌ كه‌ له‌ ده‌ره‌وه‌ی ئه‌وجوگارفیا سیاسیه‌وه‌و هه‌وڵی داگیركردنی ده‌دات.
ئه‌مه‌ له‌ كاتێكدایه‌ هه‌ردوو ترادیسیۆنه‌ مه‌زهه‌بیه‌كه‌ له‌گه‌ل تردیسیۆنه‌ مۆدێرنه‌كه‌دا ساز ده‌بنه‌وه‌و ده‌كه‌ونه‌ دژایه‌تی ئه‌و شۆرشگێرانه‌ی كه‌ ئه‌م ته‌ریقه‌ته‌ په‌روه‌رده‌ی كردووه‌ن.
روحی ئاینی كورد گه‌ر له‌ قۆناغی تردیسیۆنه‌ ئاینیه‌كانی خۆیدا له‌ ده‌ره‌وه‌ی هه‌ردوو ترادیسیۆنه‌ مه‌زهه‌بیه‌كه‌ی ئیسلام به‌رگری له‌ جیهانه‌كه‌ی خۆی كردبێت، ئه‌وه‌ له‌سه‌رده‌می ته‌ریقه‌تدا له‌گه‌ڵ ئه‌وه‌شدا كه‌ هه‌ردوو ترادیسیۆنه‌ مه‌زهه‌بیه‌كه‌ به‌ هۆی ده‌سه‌ڵاته‌ سیاسیه‌كه‌یانه‌وه‌ -كه‌ له‌ خه‌لافه‌تی عوسمانی و ده‌وڵه‌تی سه‌فه‌وی شیعه‌دا خۆی ده‌نواند- جه‌سته‌ی كوردیان داگیركردبێت ئه‌وه‌ روحه‌كه‌ له‌ناو ئه‌وجه‌سته‌یه‌دا به‌ هۆی سه‌رهه‌ڵدانی ته‌ریقه‌ته‌وه‌ پارێزگاری له‌ جیهانه‌كه‌ی خۆی كردووه‌ و پاراستوویه‌تی له‌ بێگانه‌كان.
له‌دوای قۆناغی ته‌ریقه‌ت و دروستبوونی ده‌وڵه‌ت نه‌ته‌وه‌كان به‌ هۆی ته‌سلیمبوونی هه‌ردوو ترادیسیۆنه‌ مه‌زهه‌بیه‌كه‌ به‌ ترادیسیۆنه‌ مۆدێنه‌كه‌ی رۆژئاوا قۆناغێكی نوێی به‌رگری كردنی ئه‌م روحه‌ دێته‌ ئاراوه‌ له‌ جیهانه‌ روحییه‌كه‌ی خۆی و جارێكی تر روحی نه‌ته‌وه‌یی كورد له‌ رێگه‌ی پێكهاته‌ ئاینیه‌كه‌یه‌وه‌ به‌رگریه‌كی نوێ له‌ جیهانه‌ روحیه‌كه‌ی خۆی ده‌كات.
دوای ئه‌وه‌ی ته‌ریقه‌ت هێزی به‌رگریكردنی له‌ جیهانه‌ روحییه‌ كوردییه‌كه‌ نامێنێ و وه‌ك جه‌سته‌یه‌كی مردوو ده‌مێنێته‌وه‌.
ئیسلامی مه‌زهه‌بی له‌ فۆرمێكی مۆدێرندا ده‌رده‌كه‌وێت و سه‌رتا وه‌ك رێكخراوێكی مه‌ده‌نی به‌ ناوی ئیخوان موسلیمینه‌وه‌ كه‌ ده‌یه‌وێت خۆی بگونجێنێ له‌گه‌ڵ دنیا مۆدێرنه‌كه‌دا و ئیسلامی مه‌زهه‌بی وا پێناسه‌ بكاته‌وه‌ كه‌ ئیسلامێكی شارستانی مۆدێرنه‌ قۆناغێكی نوێ له‌به‌رگریكردن له‌ ئیسلامی مه‌زهه‌بی له‌ ناو كوردا سه‌رهه‌ڵده‌دات و چه‌كی ئه‌م به‌رگریكردنه‌ش له‌ به‌رامبه‌ر ئیسلامی مه‌زهه‌بی له‌ به‌رگه‌ مۆدێنه‌كه‌یدا لۆجیكه‌ .
مسته‌فا زه‌ڵمی ئه‌و پیاوه‌یه‌ كه‌ به‌ چه‌كی لۆجیكی به‌رگری له‌ جیهانه‌ روحیه‌كه‌ی ئێمه‌ ده‌كات له‌ به‌رامبه‌ر بڵاو بوونه‌وه‌ی ئیسلامی مه‌زهه‌بی له‌ فۆمه‌ مۆدیرنه‌ سیاسیه‌كه‌یدا.
ئه‌م پیاوه‌ لۆجیك ده‌كاته‌ بنه‌مایه‌ك بۆ لێكدانه‌وه‌ ئه‌وتێكسته‌ دنیاینه‌ی كه‌ ئیسلامی مه‌زهه‌بی وه‌ك مه‌رجه‌عی خۆی پێناسه‌ی كردوونه‌ته‌وه‌.
ئه‌م پیاوه‌ مه‌حكه‌مه‌یه‌كی لۆجیكی ئیسلامی مه‌زهه‌بی ده‌كات و ده‌یه‌وێت ته‌فسیرێكی لۆجیكی بۆ تێكسته‌كان بكات وله‌به‌رامبه‌ر ئه‌و ته‌فسیره‌ نه‌قڵییه‌ بێ بنه‌مایه‌ رایگرێت كه‌ ئیسلامی مه‌زهه‌بی له‌ فۆرمه‌ مۆدێنه‌كه‌یدا بۆ تێكسته‌كانی ده‌كات و ده‌یه‌وێت له‌ رێگه‌یه‌وه‌ بچێته‌ ناوژیانی خه‌ڵكی ئێمه‌وه‌.
گه‌ر له‌سه‌ره‌تای سه‌رهه‌ڵدان و دامه‌زراندنی مه‌زهبیه‌تی ئیسلامییه‌وه‌ بابا سه‌رهه‌نگی ته‌وێڵه‌و باباناوسی سه‌رگه‌تی و دایه‌خه‌زان و پیاو ژنه‌ روحانیه‌كانی تری هه‌ورامان به‌ جیهانبینییه‌ یارسانیه‌كه‌ی خۆیان به‌رگریان له‌ جیهانه‌ روحییه‌كه‌ی خۆیان كردبێت و شورایه‌كیان له‌ بیروباوڕی ئاینی دروستكردبێت بۆ رێگه‌گرتنی له‌ ئیسلامی ئیسلامی سوننه‌مه‌زهه‌بی عه‌ره‌بی و گه‌ر له‌سه‌رده‌می مه‌ولاناخالیدی نه‌قشبه‌ندی خاناقاكانی هه‌ورامان له‌ رێگه‌ی پیاوه‌ روحانیه‌كانیانه‌وه‌ و ئه‌و په‌روه‌رده‌ روحییه‌ی كه‌ خه‌ڵكیان پێ په‌روه‌رده‌ كردووه‌ ئه‌و جیهانه‌ روحییه‌یان له‌و ئیسلامه‌ مه‌زهه‌بیه‌ عه‌ربی و فارسییه‌كه‌ پارستبێت ئه‌وه‌ له‌م سه‌رده‌مه‌شدا مسته‌فا زه‌ڵمی به‌ لۆجیك هه‌مان ئه‌و جیهانه‌ له‌ ئیسلامی سوونه‌ مه‌زهه‌بی عه‌ره‌بی و شیعه‌ مه‌زهه‌بی فارسی ده‌پارێزێت كه‌ له‌ ئێستا به‌ ناو مه‌دنیه‌ت و مه‌عنه‌ویه‌ت و ئه‌م ناوه‌ بێناوه‌رۆكانه‌وه‌ وه‌ك نه‌خۆشیه‌ك به‌ ناو جه‌سته‌ماندا بڵاو بوونه‌ته‌وه‌.
ئه‌وه‌ی بنه‌مای بیركردنه‌وه‌ی مسته‌فا زه‌ڵمییه‌ لۆجیكه‌ و كه‌ر وردتریشی بكه‌ینه‌وه‌ لۆجیكی ئه‌رستۆیه‌.
ئه‌و هه‌رچی له‌گه‌ڵ ئه‌و لۆجیكه‌دا نه‌یێته‌وه‌ وه‌ك ئاین قبووڵی نییه‌و لۆجیك بۆ ئه‌و مه‌حه‌كی لێكدانه‌وه‌ی هه‌م یاسایه‌و هه‌م شه‌ریعه‌تیشه‌.
بۆیه‌ ئه‌وه‌ی له‌م پیاوه‌وه‌ ده‌بێت فێری بین له‌ راستیدا نه‌ شه‌ریعه‌ته‌و نه‌ یاسایه‌ به‌ڵكو ئه‌وه‌یه‌ كه‌ فێرببین هه‌رچی له‌گه‌ڵ لۆجیكدا نه‌یێته‌وه‌ قبووڵی نه‌كه‌ین و نه‌ به‌ یاسا وه‌ری بگرین نه‌ به‌ شه‌ریعه‌ت و ئاین.
ئه‌م پیاوه‌ فێری ئه‌وه‌مان ده‌كات كه‌ ئه‌و لۆجیكه‌ی كه‌ له‌ ناوعه‌قڵماندا هه‌یه‌ بیكه‌ین به‌ چه‌كێك بۆ پاراستنی بیروباوڕه‌كانمان له‌ هه‌ر بڕوایه‌ك كه‌ بنه‌مایه‌كی لۆجیكی نه‌بێت ئیتر ئه‌وبڕوایه‌ له‌ شه‌ریعه‌تی ئیمامه‌ مه‌زهه‌بیه‌كانه‌وه‌ هاتبێت یان له‌ قانوونی یاساداڕێژه‌ره‌كانه‌وه‌ هاتبێت.
ئه‌م پیاوه‌ هیچ شتێك حوكمی بیركردنه‌وه‌ی ئه‌وه‌ی نه‌ده‌كرد جگه‌ له‌و لۆجیكه‌ی كه‌ له‌ عه‌قڵی خۆیدا هه‌بوو ئاینی ئه‌و ئه‌و لۆجیكه‌ بوو كه‌ دنیای پێ لێكده‌دایه‌وه‌.
