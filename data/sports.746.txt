ئەمشەو ركابەرییەكانی چواردەیەمین جامی جیهانی یانەكان لە ووڵاتی ئیمارات كۆتاییان پێدێت، یانەی ریاڵ مەدریدیش لەبەردەم هەلێكی زێڕیندایە تا بۆ جاری دووەم لەسەر یەك و سێیەم لە مێژوویدا نازناوی جامەكە بەدەست بهێنێت.
سەرەتاش لە یاری دەستنیشانكردنی پلەكانی سێیەم و چوارەمی جامەكەدا، سەعات 5 بە كاتی هەرێمی كوردستان یانەی جەزیرەی ئیماراتی رووبەرووی یانەی پاچوكای مەكسیكی دەبێتەوە، یانەی جەزیرە كە وەكو یانەی میوانداری جامەكە بەشداریكردووە لە قۆناغەكانی رابردوودا توانیویەتی ئاستێكی بەرز پێشكەش بكات، كە لە قۆناغی یەكەمدا بەرامبەر بە یانەی ئۆكلاند سیتی نیوزلەندی بە گۆڵێكی بێ وەڵام بردنەوەی تۆماركرد و لە قۆناغی دووەمیشدا هەر بە گۆڵێكی بێ وەڵام یانەی ئۆراوا رێدی ژاپۆنی و پاڵەوانی خولی یانە پاڵەوانەكانی ئاسیای دووچاری شكستكرد، هەرچەندە لە قۆناغی پێش كۆتایی جامەكەدا ئەو یانە ئیماراتیە رووبەرووی یانەی ریاڵ مەدرید بۆوە، بەڵام لەگەڵ ئەو یانەیەشدا توانی ئاستێكی كەم وێنە پێشكەش بكات و لە گێمی یەكەمیشدا بە گۆڵێكی بێ وەڵام پێشكەوت، بەڵام لە كۆتاییدا یارییەكەیان بە گۆڵێك بەرامبەر بە 2 گۆڵ بە پاڵەوانی ئەوروپا دۆراند، هەر بەو هۆیەشەوە هانك تین كاتی هۆڵەندی راهێنەری یانەی جەزیرە لە پلانی ئەوەدایە هاوشێوەی یارییەكانی رابردووی جامەكە رووبەرووی یانەی پاچوكا ببێتەوە، ئەویش بە هیوای ئەوەی بتوانن بە بردنەوەیان لەو یانەیە پلەی سێیەمی جامەكە بەدەستبهێنن.
هەروەها دوا بەدوای ئەنجامدانی یاری دەستنیشانكردنی پلەكانی سێیەم و چوارەمی جامی جیهانی یانەكان، سەعات 8 بە كاتی هەرێم هەردوو یانەی ریاڵ مەدریدی ئیسپانی و پاڵەوانی وەرزی رابردووی چامپۆنس لیگ و یانەی گریمیۆی بەڕازیلی و پاڵەوانی جامی لیبەرتادۆرێس، لە یاریگای زایدی وەرزشی لە شاری ئەبو زەبی پایتەختی ووڵاتی ئیمارات بەیەك دەگەن، بۆ ئەو رووبەرووبوونەوە گرنگەش یاریزانانی هەردوو یانە بە شێوەیەكی چڕ راهێنانەكانیان ئەنجامداوە و راهێنەری هەردوو یانەش بەهێزترین پێكهاتەیان ئامادەكردووە، ئەویش بە هیوای ئەوەی بتوانن لەو یاریەدا ئاستێكی بەرزتر لە قۆناغی پێش كۆتایی جامەكە پێشكەش بكەن و بە بردنەوەشیان لەو یاریەدا نازناوی جامەكە مسۆگەر بكەن، بە تایبەتی زێنەدین زێدانی فەڕەنسی و راهێنەری یانەی ریاڵ مەدرید كە دەیەوێت بە سەرجەم یاریزانە بە توانا و ناودارەكانیەوە رووبەرووی ئەو یانە بەڕازیلیە ببێتەوە، ئەویش لە پێناو ئەوەی بەرامبەر بەو یانەیە دووچاری هیچ ئەنجامێكی چاوەروان نەكراو نەبن و بە بردنەوەشیان لە گریمیۆ بۆ ساڵی دووەم لەسەر یەك و سێیەم لە مێژوویاندا ببنە پاڵەوانی جامی جیهانی یانەكان، لە بەرامبەریشدا ریناتۆ كواچۆی راهێنەری گریمیۆ تواناكانی چەند یاریزانێكی سەرەكی یانەكەی بۆ گەڕاوەتەوە و بە نیازیشە هاوشێوەی یارییەكەی بەرامبەر بە یانەی باچوكای مەكسیكی، هەر لە سەرەتاوە بە شێوازی هێرشبردن رووبەرووی یانەی ریاڵ مەدرید ببێتەوە، ئەویش تا بتوانن بە بردنەوەیان لەو یانەیە بۆ جاری یەكەم لە مێژوویاندا نازناوی جامەكە بەدەست بهێنن و ببنە چوارەم یانەی بەرازیلی لە مێژوودا ببنە خاوەنی نازناوی جامی جیهانی یانەكان، كە لە پێشوتردا یانەكانی كۆرینسیانز و ساوپاولۆ و ئینتەرناسیۆناڵ توانیویانە نازناوی ئەو جامە دەستەبەر بكەن.
بەڕێوبەری بەشی هەناوی لە نەخۆشخانەی فێركاری سلێمانی رێنمایی دەداتە هاوڵاتیان لە كاتی هاتنی سەرما و سۆڵە و داوا دەكات خۆیان لە نەخۆشییە وەرزییەكان بپارێزن.
