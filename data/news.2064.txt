23ی ئەم مانگە هاوڵاتیانی بەریتانیا بەشداری لە ریفراندۆمێکی گرنگ و چارەنووسساز دەکەن بۆ مانەوە  یان کشانەوەی ئەندامێتی وڵاتەکەیان لەناو یەکێتی ئەوروپا (EU).
ئەمە دووەم ریفراندۆمە پاش 41 ساڵ کە بۆ هەمان مەبەست سازدەدرێت.
لەساڵی 1973 بەریتانیا بووبە ئەندام لە یەکێتی ئەوروپا کە ئەوکات ناوێکی دیکەی هەبوو پێی دەگوترا 'کۆمەڵگای ئابووری ئەوروپی' (EEC)، ساڵی 1975 حکومەتی ئەوکاتەی بەریتانا کە پارتی کار سەرۆکایەتی دەکرد ریفراندۆمێکی سازکرد لەسەر مانەوە یان کشانەوە لەو بلۆکە ئابووریە، ئەنجامی ریفراندۆمەکە بریتی بوو لە 67%ی دەنگەکان بە بەڵێ بۆ مانەوە.
ئەمجارەیان پارتی کۆنسێرڤەتیڤ لەسەر کارەو حکومەتەکەی بۆ هەمان مەبەست ریفراندۆمێک سازدەکات.
پێشتر بڕیاروابوو کە لەکۆتایی ساڵی 2017 ریفراندۆم ئەنجام بدرێت بەڵام ساڵی پار سەرۆک وەزیران دەیڤید کامێرۆن بەڵێنی دا کە ئەگەر بێتوو پارتەکەی لەهەڵبژاردنە پەرلەمانیەکەی ساڵی 2015 بیباتەوە ئەوا وادەی ریفراندۆمەکە دەهێنێتە پێشەوە.
کامێرۆن ئەم بەڵێنەی دا هەم وەکو بەشێک لە هەڵمەتی هەڵبژاردن و هەم وەکو مەبدەئێک کە خۆی و پارتەکەی بڕوایان وایە کە هاوڵاتیانی بەریتانی دەبێت قسەیەکیان هەبێت لەسەر ئەندامێتیان لەناو ئەو یەکێتیە، ئەمە لە تەنیشت ئەو راستیەی کە ژمارەیەکی بەرچاوی بەریتانی بە یورۆ-سکێپتیکس ناسراون (Euro-sceptics)، ئەوانەی کە رەخنە لە یەکێتی ئەوروپا دەگرن و دژی ئەندامێتین لەو یەکێتیە.
بەریتانیا هەرچەندە بەشێکە لە ئەوروپا بەڵام هەڵکەوتە جوگرافیاکەی و پەیوەندی بەهێزی بە ئەمریکاو وڵاتانی کۆمۆنوێڵپ (Commonwealth) کە ژمارەیان 53 وڵاتە وای کردووە کە بەریتانیەکان تا ئەندازەیەک خۆیان بەجیاواز لەگەڵ ئەوروپیەکان ببینن و هەندێکیان لەو بڕوایەدان کە بەبێ یەکێتی ئەوروپا ئەوان بازنەی پەیوەندیەکانیان فراوانەو دەتوانن پارێزگاری لە پێگەی بەهێزی خۆیان لە جیهاندا بکەن.
هەر ئەمەشە زەمینە سازدەکات کە ریفراندۆمێک بۆ ئەم مەبەستە گرنگ بێت و قورسایی خۆیی هەبێت.
ریفراندۆم (Referendum) پرۆسەیەکی دەنگدانە لەسەر مەسەلەیەکی گەورەی نیشتمانی کە تیایدا هاوڵاتیان، ئەوانەی کە مافی دەنگدانیان هەیە، دەتوانن دەنگبدەن بە 'بەڵێ' یان 'نەخێر' لەسەر پرسیارێک کە زۆرجار بەشێوەیەکی سادە دەنوسرێت.
ئێستا دوو کامپینی زۆر بەهێزی دژەیەک بەڕێوە دەچێت لەژێر ناوی (Vote Leave) دەنگبدە بە 'کشانەوە' و (Vote Remain) دەنگبدە بە 'مانەوە'.
لەم دوو کامپینەدا هێڵە حیزبیەکان شێواون و هەردوو بەرەی کامپینەکە بە ئەندازەی جیاواز لایەنگرو داکۆکیکەریان لەناو پارتە جیاوازەکاندا هەیە؛ بۆ نموونە لەناو هەردوو پارتی سەرەکی کارو کۆنسێرڤەتیڤدا بەشێک لە ئەندام و لایەنگرانیان پشتگیری لە 'کشانەوە' دەکەن و بەشێکی کەشیان پشتگیری لە 'مانەوە' دەکەن.
هەروەها بزنزمانە گەورەکان و کەسە بەناوبانگ و دیارەکان دابەش بوون بەسەر هەردوو بەرەدا.
بەڵام بەشێوەیەکی گشتی دەتوانین بڵێن کە کاربەدەستانی حکومی و بزنزمان و سەرمایەدارەکان زۆرتر لەبەرەی 'مانەوە' ن، تیایاندا سەرۆک وەزیران دەیڤید کامێرۆن و سەرۆکی شارەوانی لەندەن سەدیق خان.
بەڵام بۆریس جۆنسن، سەرۆکی پێشووی شارەوانی لەندەن کە سەربە پارتی کۆنسێرڤەتیزە یەکێکە لەرابەرانی کامپینی 'دەنگبدە بە کشانەوە' و بەگەرمی هەوڵی سەرکەوتن دەدات.
باسوخواسە سەرەکیەکانی ئەم دوو کامپینە خۆی دەبینێتەوە لەچەند مەسەلەیەکی سەرەکی کە هەردوولا هەوڵی زۆر دەدەن بەشێوەیەک لێکیان بدەنەوەو بەکاریانبهێنن و هەروەها ئەو داتایانە بڵاوبکەنەوە کە لەبەرژەوەندی خۆیان دەشکێتەوە.
یەکێک لە مەسەلەکان بریتیە لە تێچوونی مانەوە وەکو ئەندام لەناو یەکێتی ئەوروپا.
بەریتانیا ساڵی 2015، بۆ نموونە، نزیکەی 17 بلیۆن پاوندی داوە بەیەکێتی ئەوروپا بەڵام ئەو پارەیەی کە بۆی گەڕاوەتەوە نەگەشتوەتە 5 بلیۆن پاوەند.
لایەنگرانی 'کشانەوە' دەڵێن گەر بەریتانیا لەناو یەکێتیەکە بێتە دەرەوە ئەوا ساڵانە ئەو بڕە زۆرە پارەیەی بۆ دەگەڕێتەوەو دەتوانێت لە بوارە جیاجیاکاندا خەرجی بکات.
بەڵام لایەنگرانی 'مانەوە' دەڵێن راستە ئەو برە پارەیە دەدرێت بە یەکێتیەکە بەڵام کۆی ئەو سودانەی کە تاکی بەریتانی دەستی دەکەوێت وەکو کارو کەمی باج و هەرزانی نرخ وادەکات کە بەریتانیا بەشێوەیەکی ناراستەوخۆ زیاتری لەو پارە بۆ بگەڕیتەوە کە ساڵانە دەیداتە یەکێتی ئەوروپا.
مەسەلەیەکی کە کشتوکاڵە کە جوتیارانی بەریتانی هاوکاریەکی زۆریان لەیەکێتی ئەوروپاوە بەدەست دەگات و هەروەها بەرهەمێکی زۆری کشتوکاڵی و ئاژەڵیان لەبازارەکانی ئەوروپادا دەفرۆشن.
بەڵام لایەنگرانی 'کشانەوە' دەڵێن کە بەریتانیا دەتوانێت بازاڕی تر بدۆزێتەوەو حکومەتەکەشی دەتوانێت هاوکاری پێشکەشی جوتیاران بکات لەکاتی کشانەوە لە یەکێتیەکە.
مەسەلەیەکی کە ئاسایشە؛ 'کشانەوە' پێیان وایە کە ئەندامێتی هەمیشەیی بەریتانیا لە ئەنجوومەنی ئاسایش و لە رێكخراوی ناتۆ زۆر گرنگترە لە ئەندامێتیان لە یەکێتی ئەوروپا، هەروەها لەکاتی ئێستادا بەهۆی ئەوەی کە بەریتانیا ئەندامی یەکێتی ئەوروپایە سنوورەکانی بەڕووی وڵاتەکانی ناو یەکێتیەکە واڵایەو ئەمەش مەترسیە بۆسەر ئاسایشی نەتەوەیی.
هەروەها دەڵین بەریتانیایەکی سەربەخۆ دەتوانێت خاوەنی زیاتری نفوزبێت لە جیهاندا تاوەکو ئەندامێکی یەکێتی ئەوروپا.
هەرچی لایەنگرانی 'مانەوە' یە دەڵێن کە بەهۆی ئەندامێتیان لە یەکێتی ئەوروپا ئەوان دەتوانن زانیاری لەگەڵ وڵاتانی ناو یەکێتیەکە ئاڵوگۆر بکەن و بەمەش باشتر دەتوانن ئاسایشی وڵات دابین بکەن.
خاڵی زۆر بەهێزی کامپینی 'کشانەوە' بریتیە لە دیاردەی کۆچکردن.
بەریتانیا وەکو ئەندامێکی یەکێتی ئەوروپا سنوورەکانی کراوەیە بەڕووی هاوڵاتیانی 27 وڵاتەکەی تری یەکێتیەکە، هاوڵاتیانی ئەم یەکێتیە دەتوانن بە ئازادانە هاتووچۆ بکەن و لەهەر وڵاتێکی ئەندامی ناو یەکێتیەکە بیانەوێت دەتوانن نیشتەجێ ببن و بەدوای کاردا بگەرێن.
لەئێستادا ساڵانە بەریتانیا سەدان هەزار هاوڵاتی یەکێتی ئەوروپا ڕووی تێدەکات و نیشتەجێ دەبن، ئەمەش هەلی کاری بۆ دانیشتوانە رەسەنەکەی کەمکردووەتەوەو ئەم ژمارە زۆرەی کۆچبەران قورساییەکی زۆری لەسەر خەرجی و خزمەتگوزاریە حکومیەکان دروست کردووە.
لایەنگرانی 'کشانەوە' دەڵێن گەر بکشێینەوە ئەوا ئەوکات دەتوانین سنوورەکان دابخەین بەڕووی لێشاوی کۆچبەرانداو بەمەش قورسایی لەسەر خزمەتگوزاریە حکومیەکان کەم دەبێتەوەو کاری زیاتر بۆ هاوڵاتیان دەڕەخسێت.
شایانی باسە لە بەریتانیا هەستێکی دژە-کۆچبەران هەیەو هاوڵاتیان بێزان لەم دیاردەیە.
بەڵام لایەنگرانی 'مانەوە' دەڵێن کە کۆچبەرە ئەوروپیەکان کاتێک دێنە بەریتانیا کار دەکەن و باج دەدەن و بەمەش ئابووری وڵات گەشەدەکات.
خاڵێکی تری بەهێزی بەرەی 'کشانەوە' بریتیە لە مەسەلەی سەروەری وڵات (Sovereignty).
لایەنگرانی ئەم بەرەیە دەڵین کە بەریتانیا چیتر خاوەنی سەروەری خۆی نیەو زۆرێک لە یاساو بڕیارەکانی لە برۆکسڵەوە دەردەچێت و بڕیارەکانی دادگای ئەوروپا بەسەریدا دەچەسپێت.
تەنانەت دەڵێن کە شەڕکردن لە دژی تیرۆریزم توشی کۆسپ بووە چونکە دادگای ئەوروپا زۆرجار رێگری دەکات لە رادەستکردنەوەی تیرۆرستەکان بۆ وڵاتەکانی خۆیان.
ئەمان دەڵێن تەنها کاتێک بەریتانیا خاوەنی سەربەخۆیی تەواوی خۆیەتی کە لەیەکێتیەکە بێتە دەرەوە.
بەڵام لایەنگرانی 'مانەوە' دەڵێن لەگەڵ ئەمەشدا بەریتانیا هێشتا خاوەنی خۆیەتی و بەشێکی زۆری کاروبارەکانی وڵات خۆی بڕیاری لێدەدات.
خاڵی بەهێزی بەرەی 'مانەوە' بریتیە لە مەسەلەی ئابووری.
لایەنگرانی ئەم بەرەیە دەڵێن کە ئابووری بەریتانیا زۆر بە توندی بەستراوە بە یەکێتی ئەوروپاوەو کارێکی زۆرو بەرهەمهێنانێکی زەبەلاح و هاوردەو هەناردەی شمەک و بوونی دەروازە بۆ 'یەک بازاڕی' یەکێتی ئەوروپا بەستراوە بە مانەوەی بەریتانیا لەناو یەکێتیەکە، گەر بێتو بەریتانیا بێتە دەرەوە ئەوا ئەوکات وڵات تووشی شۆکێکی گەورەی ئابووی دەبێت کە لەوانەیە هەرگیز نەتوانێت هەستێتەوە.
هەرچی لایەنگرانی بەرەی 'کشانەوە' یە دەڵێن ڕاستە کە وڵات تووشی شۆک دەبێت گەر یەکێتیەکە بەجێبهێڵێت بەڵام ئەم شۆکە کاتیەو وڵات دەتوانێت بەزووی هەستێتەوە.
ئینجا دەڵێن قازانجی کشانەوە زۆرەو دەکرێت شۆکێکی لەم شێوەیەی بەقوربان بکرێت.
خاڵێکی تری بەهێزی بەرەی 'مانەوە' بریتیە لەو چاکسازیانەی کە سەرۆک وەزیرانی بەریتانیا ئەمساڵ توانی بەدەستی بهێنێت دوای گفتوگۆی چڕی لەگەڵ ئەندامانی تری یەکێتیەکە.
بەرەی 'مانەوە' دەڵێن هەرچەندە ئەوان لەگەڵ مانەوەن لەناو یەکێتی ئەوروپا بەڵام دەیانەوێ و توانیویانە ڕیفۆرم لەناو یاسای یەکێتیەکە بکەن و پێگەیەکی 'تایبەت' بۆ بەریتانیا دەستەبەربکەن؛ واتا بەریتانیا مافێکی زیاترو دەنگێکی زیاترو دەستەڵات و سەربەخۆییەکی زیاتری دەبێت لەناو یەکێتی ئەوروپا.
بەڵام بەرەی 'کشانەوە' دەڵێن ئەوەی کە کامێرۆن کردی بنەرەتی نەبوو و کاریگەریەکی ئەوتۆشی نابێت و پێگەی بەریتانیاشی لەناو یەکێتیەکە هیچ بەرزنەکردووەتەوە
شایانی باسە مەسەلەی زۆری ترهەن بەڵام ئەمانەی سەرەوە لە مەسەلە سەرەکیەکانن.
سەبارەت بە راپرسیەکانیش کە تائێستا ئەنجامدراون هەموویان ئاماژە بەوە دەکەن کە ئەنجامەکان لەیەکەوە نزیک دەبن بەڵام بەرەی 'مانەوە' لەپێشتر دەبێت و ریفراندۆمەکە دەباتەوە.
ئەگەر ئەنجامی ریفراندۆم بەجێهێشتی یەکێتی ئەوروپا بوو ئەوا مەترسی دەکرێت کە ئەمە یەکەم هەنگاو بێت بۆ هەڵوەشاندنەوەی یەکێتیەکە بەتەواوی، بەڵام بۆ ناوخۆی بەریتانیا ئەنجام 'بەڵێ' بێت یان 'نەخێر' سەرەڕای ئەو کاریگەریانەی کە چاوەڕێ دەکرێت لێی بکەوێتەوە لە بوارە جۆراوجۆرەکانی ژیاندا بەڵام کامێرۆن بەڵێنێکی خۆی دەباتەسەرو هاوڵاتیانیش راستەوخۆ بەشداردەبن لە دیاریکردنی چارەنووسی وڵاتەکەیان.
