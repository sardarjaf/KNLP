بەبێ ئامادەبوونی پەرلەمانتارە مانگرتووەكان، رۆژی سێشەممە 26ی نیسانی 2016 ئەنجوومەنی نوێنەرانی عێراق كۆدەبێتەوەو خۆپیشاندانیش بۆ ئەنجامدانی چاكسازی بەڕێوە دەچێت.
عیماد خەفاجی‌، وتەبێژی‌ سەلیم جبوری‌ سەرۆكی‌ پەرلەمانی‌ عێراق رایگەیاند بۆ خستنەڕووی‌ كابینە حكومیەكە، لەو دانیشتنەدا میوانداری سەرۆك وەزیرانی عێراق دەكرێت، هاوكات هەر لەو كۆبوونەوەیەدا گفتوگۆ لەبارەی‌ چاكسازییەكانەوە دەكرێت.
محەمەد تائی، یەكێك لە پەرلەمانتارە مانگرتووەكان لەكۆنگرەیەكی رۆژنامەوانیدا رایگەیاند سەرجەم پەرلەمانتارە مانگرتووەكان رەتیانكردۆتەوە بەشداری كۆبوونەوەكە بكەن.
بەوتەی ئەو پەرلەمانتارە مانگرتووە، عەدنان جەنابی سەرۆكی هەڵبژێردراوی ئەو پەرلەمانتارانە وادەیەكی دیكە بۆ دانیشتنی پەرلەمان دیاری دەكات.
هاوكات بڕیارە هەمان رۆژ و لەكاتی دانیشتنەكەی پەرلەماندا خۆپیشاندان لەسەر داوای سەدر لە مەیدانی تەحریر بەڕێوە بچێت كە مەبەست لێی ناچاركردنی پەرلەمانە بۆ دەنگدان لەسەر كابینە نوێكەی عەبادی.
