هیوا ، وشەیەکی کورت و بچووکە ، بەڵام مانەیەکی گەورەی هەیە .. هیوا ، ترپەیەکی نەرم و ناسکی لە گوێماندا هەیە .. هیوا ، بۆتە وێردی سەر زمانمان .. هەردەم چێژ و خۆشییەکی زۆرمان پێ دەبەخشێت .. هیوا ، بووە بە هێز و بە گوڕ و تینی گیان و هەناومان .. بووە بە هاندەرمان بۆ هەوڵدان و کۆڵنەدانمانە و سەرکەوتن .
کەواتە هەرگیز نابێت بێ هیوا و رەشبین بین .. نابێت یەخسیری خەم و پەژارە و بێ ئومێدی بین .. پێویستە هەردەم هیوادار و گەشبین بین .. بڕوامان بە ئیرادە و توانای خۆمان هەبێت .. دەشێ مرۆڤ جارێک یا زیاتر لە هەوڵەکانیدا بۆ هێنانەدیی خەون و ئامانجەکانی شکست بهێنێت .. بەڵام ئەمە ئەوە ناگەیەنێت مرۆڤ دەستی لە خۆی بەردا و کۆڵ بدات و بێ هیوا ببێت .. جارێک و دووجار شکستی ئەوە ناگەیەنێت کە کۆتایی ژیان و جیهانە .. دەبێ ئەوە بزانێت کە گەردوون هەر ئەوە نییە لە بەرچاوی ئێمە دایە .. بەڵکو زۆریش لەوە فراوانترە .. پێویستە پەند و وانە لە هەڵە و شکستییەکانمان وەربگرین و ، بیان کەین بە دەستپێکی هیوایەکی تازە و ، بڕوایەکی بەهێزتر و ، بە گوڕتر هەنگا و بۆ سەرکەوتنمان بنێین .. چەندەها کەس لەوانەی کە ئەمڕۆ هەڵگری بڕوانامەی دکتۆران  ، یان چەندین کەسایەتیی ناودار و ، پاڵەوان و ، سەرکردەکانی جیهان .. جارێک یا چەند جارێک دووچاری شکستی بوون .. بەڵام کۆڵیان نەدا و دووبارە هەڵسانەوە و درێژەیان بە تێکۆشان دا .. تا بە هیوا ئامانجەکانیان گەیشتن .
( شاعیر ) ێکیش دەڵێ : " ئەوەی ویستی بۆ لای خۆر بچێت .. خۆر تیشکەکانی بۆ شۆڕکرد .. تا خۆی پێیاندا هەڵواسێ و سەربکەوێت و .. بە هیواکانی بگات "
ئەگەر دەرگایەکمان لەسەر داخرا .. دەیان دەرگای تر هەن کە دەتوانین بیان کەینەوە .. ئەگەر زستانی سەخت ، هەموو دەرگا و پەنجەرەکانی پێ داخستین و .. بە بەفرێکی زۆر گەمارووی داین .. پێویستە چاوەڕێی هاتنی بەهار بکەین ، دەرگا و پەنجەرەکانمان بخەینە سەرپشت بۆ ئەوەی شنەبای فێنک و خۆش بێنە ژووری ماڵەکانمانەوە .. ئەگەر خەزان گەڵای دار و گوڵەکانی وەراند .. بەهاری چاوەڕوانکراو دێت و گەڵاکان سەوزتر دەڕوێن و گوڵەکانیش جوانتر دەپشکووتن و، بۆن و زەردەخەنەمان پێشکەش دەکەن .
هەناسە بۆ دوێنێتان هەڵمەکێشن .. چونکە گەڵا هەڵوەریوەکانی تەمەنتان ناگەڕێنەوە .. بەڵام لەگەڵ هاتنی هەموو بەهارێکی تازەدا .. گەڵای تازە دەکەن .
خەم بۆ دوێنێی رابردووتان مەخۆن .. ئەمڕۆتان لەبەر دەستدایە .. ئەمڕۆش خۆی دەپێچێتەوە و ، دەڕوات و ئاوادەبێت .. بەیانیتان لە بەردەمدایە ، کە بە تیشکی رۆژێکی تازە رووناک دەبێتەوە .. خەون و خۆزگە و هیواکانی ئەمڕۆتانی تێدا بهێننەدی .
هیوادارانی دڵسۆز ، هیوادارم لە وتەی ئەم ناودار و گەلانە ، سوود وەربگرن .. هیوای ئەوەشتان بۆ دەخوازم ، کە هەموو هیوا و ئاوتەکانی هەمووتان بێنە .. بەر لە هەموو هیوایەکیش ، هیوای بە دەوڵەت بوونی کوردستان کە هیواترین هیوای هەموومانە : 
بێ هیوا مەبە ، دەشێ دوا کلیلی کۆمەڵە کلیلەکە ، خۆی بێت و دەرگاکە بکاتەوە .
لە هیچ شتێکدا بێ هیوا مەبە ، چونکە لە سەرانسەری جیهاندا ، رۆژی بە ملیۆنەها موعجیزە روودەدەن .
مرۆڤ هەمیشە هەوڵی شادی دەدات ، بە رێگای سێ شتەوە دێتە دی : هیوا ، سەرکێشی ، گۆڕان .
تەمەن هیوا و خۆزگەیە ، دوایان دەکەوین .. هەر وەکو چۆن راوکەر دوای نێچیرەکەی دەکەوێت .
شتێک نییە کە ناوی شکست بێت ، بەڵکو لە راستیدا " شکست " ، لە کارێکدایە کە تەوا نەکرابێت .
لەوانەیە پیاو چەند جارێک لە کارەکەیدا شکست بهێنێت .. بەڵام بەبێ هیوا دانانرێت ، ئەو کاتە نەبێت کە لۆمەی خەڵکی بکات .
