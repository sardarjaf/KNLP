هاتە پەنامەوە وتی: ئەی برای مرۆڤ، منی نوقسان و بێ دەرامەت، کارێکم تێت کەوتووە!
پرسیم: ئەو کارە چییە کە بە من دەکرێت؟ وتی: من لەم عەردی خودایەدا جیم نابێتەوە، ئەو سەربانەی خۆتم بدەرێ، بەڵکو لەوێ ستار بگرم!
منیش لە زەینی خۆمدا هێنام و بردم، نەزیلەیەکی بابی ڕەحمەتیم هاتەوە یاد، لە ناخەوە وتم، دەی ئەوپەڕی چوار مانگی ترە، زستانی بەسەردا دێت، خۆی ناچار دەبێ بارکات.
وتم: فەرموو بزگوڕەکانت سەرخە، وەلێ هێمنی ژیانمان لێ تێکمەدە.
نوشتایەوە دەستم ڕاموسێ، نەمهێشت.
بە دەنگێکی نەرم وتی: ئیشێکی گچکەشم تێت دەکەوێت.
وتم: خێر؟ وتی: من نوقسانم، ناتوانم خۆم سەرکەوم، چ جای ئەوەی بتوانم بزگوڕەکانم سەرخەم، پەیژەکەیش کووڕە!
منیش خۆیم کردە کۆڵ، بە پەیژەکەدا سەرمخست.
بەشێک لە بزگوڕەکانیم بۆ هەڵداو بەشێكیم بۆ سەرخست.
وەختێ لە خوارەوە دیقەتم دا، بە سەربانەوە هیندەی لادیوارێک دەبوو.
سەرم لە خۆم سووڕما، چۆنم توانی ئەو فیلە زەلامە سەرخەم.
کابرا بەو بەرزییەوە بزەی هاتێ و چاوە ڕەشەکانی بریسکانەوە.
ئەو کشایەوە، منیش لە نزمییەوە دیقەتم دەدا.
هێندەم زانی، کابرا بە باگردێنە بەردینەکەی سەربانەوە گەرایەوە قەراغی گوێستەبانەکە و زرم بە سەرمدا بەریدایەوە.
لە نەخۆشخانەی گەورەی شار.
بە ئاستەمێ گوێم لە نوژدارە لاوەکە بوو، لەگەڵ منی بوو: دەبوو لێت پرسیبا، تۆ، کە ناتوانی بەم پەیژەیەدا سەربکەویت، ئەی چۆن پێیدا دێیتەوە خوار؟
ئەو، گۆشەیەکی ئەستووری خستبووە ژێر خۆی، تاکو باڵای هاوتای باڵام بێت.
لە دووەم پرسیاریشدا، کە من بەوردی گوێم لێ گرتبوو، ڕیزێک چرچی خستە تەختی نێوچاوانە پۆدرە کراوەکەی و نزیکەی چوار خولەک پرسی ئادیۆلۆژیای کوتایەوە، گوایە مێشکی مرۆڤ پەک دەخات و دەیکات بە تاکێکی دۆگما، بە ڕادەیەک وەک بەردی لێ دێت، هەتا مردن گۆڕانی بەسەردا نایەت و قینی لە هەموو ڕەوەتەکانی تری کۆمەڵ دەبێتەوە و... ئەوجا بێدەنگ چاوەیلی بڕییە چاوەیلم و چاوەڕاونی وەڵام بوو.
من سوور دەمزانی بوارم پێ نادات و دیسان قسەکان لە زارمدا بە شەکر دەبڕێت.
لەپڕ بە خەیاڵمدا هات، لێی بپرسم: " دەکرێت پێناسەی ئایدیۆلۆژیام بۆ بکەیت؟" ئەوی پێشکەشکار، کە چاوەڕوانی پرسیاری لە میوانی بەرنامەکەی خۆی نەکردبوو، سەری هەڵبڕی، قەدەرێک لە بنمیچی ستۆدیۆکە ڕاما.
ئەوجا ڕووی کردە ئەو کامێرایەی، کە گڵۆپە سوورەکەی هەڵبووبوو، وتی: "ناوبڕێک و دەگەڕێینەوە لاتان!"
ئەو دوانە، لە پۆلی یەکی سەرەتاییەوە، لەسەر مێزێک دادەنیشن، ئەوان دوای دەوامی قوتابخانەیش، لە ماڵی یەک بێ، یان لە کۆڵان، چەند سەعاتێک پێکەوەن.
ئەو ڕۆژە، وەختێ مامۆستای بیرکاری گەیشتە مێزەکەیان، گۆران بە لێوی لەرزیو و ڕووخساری ترساوەوە وتی: من تەنیا ئەمڕۆ ئەرکی ماڵەوەم نەکردووە!
مامۆستا، دوای ئەوەی دەفتەری تەواوی قوتابییانی پۆلی پشکنی، بۆی دەرکەوت، تەنیا گۆران ئەرکی ماڵەوەی ڕانەپەڕاندووە.
ئەو، گۆرانی بانگکردە پێشی پۆل.
ڕووی کردە قوتابییان، پرسی: کێ لە ئێوە لە ژووی بەڕێوەبەر دارێکمان بۆ دەهێنێت؟ وەختێ دیقەتی دان، لە نیوەی پۆلەکە زیاتر دەستیان هەڵبڕیبوو.
گۆڕان زەرد هەڵگەڕابوو، ئەژنۆکانی دەلەرزین.
سەری هەڵێنا، چاوی بڕییە بنمیچی پۆل.
خێرا خێرایش فووی لە ناولەپەکانی خۆی دەکرد.
هیشتا مامۆستا بڕیاری نەدابوو کام لەو قوتابیانە دارەکەی ژووری بەڕێوەبەری بۆ بهێنێ، (سەرکۆ) ی هاوڕێی شیرینی گۆران، دەستی برد، لە ناو مێزەکەوە، شووڵکێکی تەڕی، دار هەناری دەرهێنا و بۆ مامۆستای درێژ کرد.
لەو دەمەدا، دەرگە و پەنجەرەکانی پۆل کرانەوە.
چی قەڵەم و دەفتەر و کتێب هەبوو، لە مێز و جانتا دەرهاتن و دایان لە شەققەی باڵ.
وەختێ موجاهید بەخێرایی شمشێرە کەوانەیییەکەی کێشا، سامی مەرگی لە قووڵایی هەناوی ئەو بینەراندا چاند، کە لەو گۆڕەپانەدا کۆکرابوونەوە.
وەلێ سەربازەکەی بەرپێی مووشی بە خڕژنی شمشێری دەم بە بریسکە نەبزووت.
موجاهید هەڵوەستا و تیاما.
بە گەڵی بڵاو و شمشێری کێشراوەوە، ئاوڕی لە ئەمیرەکەی خۆی دایەوە، وتی: خۆ من بە گوللە کوشتوومە، ئیتر بۆچی بە شمشێر سەری ببڕم؟ ئەمیر، بەدەم زەردەخەنەوە چاوانی بریسکانەوە.
گۆشەی لچ و لێو و کەپووی گۆڕانیان بەسەردا هات، وتی: چونکە سەر، جێی هزرین و بینینی خەونە حەرامەکانە، بۆیە من ناخوازم دوژمن بە سەرەوە ببینم، دەی موجاهید، فەرمانی خوا بەجێبێنە!
موجاهید بەسەر لاشەی سەربازی کوژراودا چەمییەوە، چنگی لە پرچی گیر کرد و گۆشاوگۆش سەری بڕی.
لەوێ، لەو ڕیزە مێرمنداڵەی، تازە پێوەندییان بە کەتیبەی تەوحید- ەوە کردبوو، یەکێکیان لە موجاهیدی پرسی: ئەوە بۆچی وەختایێ سەرت بڕی، ڕوویت نەکردە قیبلە؟ ئەمیریش بەدەم هەمان جۆر زەردەخەنەوە لە موجاهیدی پرسی: دوای تەکبیر، وەختێ سەریت لە لەشی جیاکردەوە، لەبن لێوەوە چیت مرتاند؟ "هیچ گەورەم!"
