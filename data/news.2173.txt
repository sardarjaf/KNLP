رێکخراوێکی ناسراوی ئێرانی بانگەشەی ئەوە دەکات کە ساڵی ٢٠١٥ بۆ ئێران "ساڵی ڕەش" بووە و روونیشیدەکاتەوە کە لەو ساڵەدا ٩٦٧ هاوڵاتی ئێرانی بەشێوازی جیاجیا لە سێدارە دراون.
رێکخراوی مافی مرۆڤی ئێران لە نوێترین راپۆرتی خۆیدا باس لە لەسێدارەدانی ٩٦٧ هاوڵاتی ئێرانی لە ساڵی رابردوو دەکات و دەڵێت ٩٥%ی ئەو لە سێدارەدراوانە کە لە ناوچە ئیتنیکییەکان بەڕێوەدەچن بڵاوناکرێنەوە.
لەو راپۆرتەدا کە هەشتەمین ڕاپۆرتی رێکخراوی مافی مرۆڤی ئێرانییە کە رێکخراوێکی ناسراوە و بارەگاکەی لە شاری ئۆسلۆی پایتەختی نەرویجە و (مەحمود ئەمیری موقەدەم) سەرۆکایەتی دەکات هاتووە، لە ماوەی ساڵی ٢٠١٥، سزای لەسێدارەدانی ٩٦٧ هاوڵاتی لە زیندانەکانی ئێران بەڕێوەچووە کە ١٩ کەسیان ژن بوون."
ئەم ئامارە لەحاڵێکدایە کە ساڵی پێشتر لەئێراندا ٧٣٥ کەس لە سێدارەدرابوون و بەم پێیە رێژەی لەسێدارەدان لە ساڵی ٢٠١٥ بە بەراورد لەگەڵ ساڵی پێشتری ٢٩% بەرزبووەتەوە و بەشێوەیەکەی بەردەوام رۆژانە ٢ هەتا ٣ کەس لەسێدارەدراون.
بەپێی داتاکانی ئەو رێکخراوە، ٦٣٨ کەس تەنیا بەهۆی تاوانەکانی پەیوەندیدار بە مادە هۆشبەرەکانەوە لەسێدارەدراون کە دەکاتە ٦٦%ی کۆی لەسێدارەدراوان.
دوای تاوانەکانی پەیوەندیدار بە ماددە هۆشبەرەکان، زیاترین رێژەی لەسێدارەدان بەهۆی "کوشتنی بەئەنقەست" بووە کە ٢٠٧ کەس بەهۆی ئەو تاوانەوە سزای لەسێدارەدانیان بەسەردا سەپێنراوە و سزاکەیان جێبەجێکراوە.
بەرزبوونەوەی رێژەی لەسێدارەدان لەئێراندا لەماوەی ساڵانی رابردوو زۆر بووە، بە چەشنێک بە بەراورد لەگەڵ ساڵی ٢٠٠٨ ئەو رێژەیە ٣٠٠% بەرزبوونەوەی بە خۆیەوە بینیوە، چونکە لە ساڵی ٢٠٠٨ تەنیا ٣٥٠ کەس لەسێدارە دراون، رێکخراوی مافی مرۆڤی ئێرانی ئاشکرایشدەکات کە "لەماوەی دوو ساڵ و نیوی دوای هاتنە سەر کاری حەسەن رۆحانی وەک سەرۆک کۆماری ئێران ٢١٦٢ کەس لەسێدارەدراون کە بە بەراورد بە ئامارەکانی پێش ئەو رێکککەوتە رێژەکە ٦٧% بەرزبووەتەوە."
