فاستلینک ئەم ناوەیە کە ئاشنایەتییەکی زۆری لای بەکارهێنەرانی هەیەو زۆربەمان لە رێگەیەوە بە تۆڕی ئینتەرنێت دەگەین، وەلێ لەمەودوا تەنها بەو ئامێرە بچووکە ناگوترێ فاستلینک کە خزمەتگوزاری فۆر جی پێشکەش دەکات، بگرە خولی نایابی تۆپی پێی کوردستانیش بە فاستلینک ناودێر کرا.
قەیرانی دارایی ئەمساڵ خەم و کێشەی گەورەی بەردەم وەرزش بوو، بەڵام ئەو قەیرانە خەریکە ببێتە شتێکی پۆزەتیڤ و بە جۆرێک لە جۆرەکان بارەکە پێچەوانە بکاتەوە، ساڵانێکە یانەکان و یەکێتیە وەرزشیەکان بۆ بەڕێوەبردنی چالاکیەکانیان چاویان لە دەستی حکومەتە، بەڵام ئاریشەی دارایی کە هەموو جومگەکانی هەرێمەکەمانی پەکخستووە، هەموو ئەو لایەنانەی راچڵەکاند، بە شێوەیەک بۆچوون و تێڕوانی نوێ سەبارەت بە خۆبژێویی هاتە ئارا، لەمناوەدا فیدراسیۆنی تۆپی پێ و بەشێک لە یانەکان سپۆنسەریان وەک باشترین ئەلتەرناتیڤ بۆ دەربازبوون لەم دۆخە هەڵبژارد، ئەم هەنگاوە ئەگەرچی سەرەتایەو رەنگە لە ئاست خواست و داواکارییەکان نەبێت، وەلێ بۆ ئێستا دەشێ وەک دەرچەیەک بۆ تێپەڕاندنی ئەم قۆناغە لێی بڕوانین، بە بڕوای خۆشم هاتنی کۆمپانیاکان بۆ نێو کایەی وەرزش و سپۆنسەریکردنی یانەو چالاکیە وەرزشیەکان، دەسپێکێکی باشەو دڵنیام لە داهاتووێکی نزیکدا ژمارەی کۆمپانیاکان زیاترو کێبرکێکانیش بۆ رازیکردنی یانەکان بەهێزتر دەبێت، بەمەرجێک یانەکان بەشی پەیوەندییەکانیان ئەکتیڤ بکەن و کەسانی چالاک و شارەزا دابنێن، بۆ ئەوەی لەم رێگەیەوە کۆنتاکتی باش لەگەڵ کۆمپانیاکان بنیات بنێن و دواجاریش بە سپۆنسەری و بڕێک داهات بگەن.
هەروەها پێویستە یەکێتیە وەرزشیەکانیش چیتر دەستەوەستان نەبن و قەیرانی دارایی نەکەنە پاساوی ناچالاک بوونیان، چونکە دەتوانن بە هەنگاوی هاوشێوەی فیدراسیۆنەکەی تۆپی پێ، تەکانێک بەو دۆخە چەقبەستووە بدەن و وەرزشیش بەرەو پێشتر ببەن.
لە دوماهیدا بە پێویستی دەزانم یەکێتی تۆپی پێ لەگەڵ کەناڵێک بگاتە رێکەوتن و هاوشێوەی پار ساڵ مافی گواستنەوەی پێببەخشێت، بۆ ئەوەی هاوشانی سپۆنسەری داهاتێکی دیکە چنگ بخات کە بەپێی یاسا مافی یانەکانیشی لێدەرێت، بەم هۆیەشەوە چیتر قەیرانی دارایی کاریگەری ئەوتۆی نابێت و لە رێگەی شاشەکانیشەوە خەڵک و هەواداری وەرزشی دەبنە بینەری گشت یارییەکان.
