فه‌رمانده‌یه‌كی په‌كه‌كه‌ پیلانێكی سه‌ربازیی نێوان توركیاو ئێران له‌دژی كورد ئاشكرا ده‌كات و راشیده‌گه‌یه‌نێت: گه‌ریلا بۆیان له‌ ئاماده‌باشیدایه‌.
عه‌گید كه‌لاری، فه‌رمانده‌ی هێزه‌كانی پاراستنی گه‌ل (هه‌په‌گه‌- باڵی سه‌ربازی په‌كه‌كه‌)، به‌  SNNی ڕاگه‌یاند: رێككه‌وتنه‌ سه‌ربازییه‌ نوێیه‌كه‌ی نێوان توركیاو ئێران، بۆ پاراستنی سنووره‌كانیان و لێدان له‌ گه‌ریلاكانی په‌كه‌كه‌، ئامانج لێی دژایه‌تیكردنی رۆژئاوای كوردستان و رێگریكردنه‌ له‌ گه‌یشتنی شه‌ڕڤانان بۆسه‌ر ده‌ریای ناوه‌ڕاست.
وتیشی: كۆبوونه‌وه‌ی ئه‌مدواییه‌ی هه‌ردوو سوپاسالاری توركیاو ئێران، وه‌ك فشارێكه‌ بۆسه‌ر سایكۆلۆژیه‌تی خه‌ڵك، به‌جۆرێك به‌و كۆبونه‌وانه‌ چه‌ندین پرسیار له‌لای خه‌ڵك دروستده‌كه‌ن.
ئه‌وه‌ش له‌كاتێكدایه‌ محه‌مه‌د باقری سوپاسالاری ئێران، ڕێكه‌وتنێكی له‌گه‌ڵ توركیا بۆ پاراستنی سنوره‌كانی نێوانیان له‌ چالاكییه‌كانی په‌كه‌كه‌ و پژاك ئاشكراكردو راشیگه‌یاند:" رێككه‌وتنه‌كه‌ بۆ پاراستنی سنووره‌كانمان و ده‌ستبه‌ركردنی ئاسایشێكی باشتره‌.
له‌وباره‌یه‌شه‌وه‌، عه‌گید كه‌لاری ده‌ڵێت:" ئه‌و رێككه‌وتنه‌ له‌دژی گه‌لی كورد، بۆ داخوازیه‌كانی توركیایه‌، تا له‌ناو خاكی سوریا یه‌په‌گه‌ به‌ره‌و ده‌ریای سپی نه‌ڕوات و نه‌چێته‌ ئیدلب".
به‌وته‌ی ئه‌و فه‌رمانده‌یه‌ی په‌كه‌كه‌، به‌رنامه‌ی هه‌واڵگری و ئۆپه‌راسیۆنی هاوبه‌ش له‌نێوان توركیاو ئێران زۆره‌ و ده‌شڵێت: "ئێران ڕێگه‌ به‌توركیا ده‌دات فڕۆكه‌كانی له‌سنوری وڵاته‌كه‌ی بسوڕێنه‌وه‌و هێرشبكه‌نه‌ سه‌ر گه‌ریلاكان، كه‌ ئه‌مه‌ش چاوه‌ڕوانكراوه‌، به‌گشتی له‌سه‌ر پژاك كاریگه‌ری ئه‌وتۆی نابێت، به‌ڵام ره‌نگه‌ له‌سه‌ر گه‌ریلاكانی په‌كه‌كه‌ كاریگه‌ری هه‌بێت".
هۆشداریشیدا له‌زیادبوونی بۆردومانی فرۆكه‌ جه‌نگییه‌كانی توركیاو وتی: " له‌هه‌موو بارێكدا ئاماده‌باشی له‌به‌رامبه‌ر بۆردومانی فڕۆكه‌كان به‌هێزه‌و مه‌ترسییه‌كی ئه‌وتۆی نابێت".
