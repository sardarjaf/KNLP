ئەنجومەنی ئاسایشی نێودەوڵەتی بە پەسندكردنی بڕیارنامەیەك رەزامەندیی خۆی لەسەر رێكەوتنە ئەتۆمیەكەی نێوان ئێرانو وڵاتانی پێنج كۆ یەك دەربڕیو فەرماندەی گشتیی سوپای پاسدارانی ئێرانیش دەڵێ بەشێك لە خاڵەكانی بڕیارنامەكەمان قبووڵ نییە.
ئاژانسی رۆیتەرز رایگەیاند ئەنجومەنی ئاسایشی نێودەوڵەتی رۆژی دووشەممە لە دانیشتنێكی تایبەتدا رێكەوتنە ناوكیەكەی نێوان تارانو وڵاتانی پێنج كۆ یەكی تاوتوێ كردو بە پەسند كردنی بڕیارنامەیەكی نوێ رەزامەندیی خۆی لەسەر رێكەوتنەكە پیشانداو ئامادیی نیشاندا بۆ ئەوەی سەرجەم ئەو گەماروانەش هەڵبوەشێنێتەوە كە لە بڕیارنامەكانی پێشووتریدا بە دژی حكومەتی تاران پەسندی كردبوون.
بەپێی بڕیارنامە نوێیەكە، هەركات حكومەتی تاران سەرجەم خاڵەكانی رێكەوتنەكە جێبەجێ بكات، كۆمەڵگای نێودەوڵەتی ئەو گەمارۆیانە هەڵدەوەشێنێتەوە كە بەهۆی كێشە ناوكیەكەی ئێرانەوە دژی ئەو وڵاتە رەچاویان كردبوو.
محەمەد عەلی جەعفەری، فەرماندەی گشتیی سوپای پاسدارانی ئێران رایگەیاند بەشێك لەو بەندانەی بڕیارنامەكە كە پەیوەندییان بە لایەنی سەربازیی ئێرانەوە هەیە بۆ ئێمە هێڵی سوورنو هیچ كات ئامادە نابین قبووڵیان بكەین.
هاوكات وەزیری بەرگری ئەمریكا رۆژی دووشەممە دووپاتی كردەوە كە بژاردەی سەربازیی دژ بە ئێران هێشتا لەسەر مێزی حكومەتی واشینتۆندایەو وەزیری دەرەوەی ئێرانیش لە وەڵامدانەوەیەكدا رایگەیاند ئەوانەی بەردەوام باس لە بەكارهێنانی هێز دەكەن لە بەڕێوەبردنی شێوازە دیبلۆماسیەكاندا لاوازن.
