حكومەتی‌ عێراق چاوەڕوانی‌ وەڵامی‌ ئەنجومەنی نوێنەرانە لەسەر ئەو گۆڕانكارییە وەزارییەی‌ سەرقاڵی‌ ئەنجامدانیەتی‌، سەرۆكایەتی‌ پەرلەمانیش رایگەیاند، رۆژی سێشەممە پەرلەمان كۆدەبێتەوە بۆ تاوتوێكردنی‌ گۆڕانكارییە‌ وەزارییەكان.
سەعد حەدیسی‌ وتەبێژی ئەنجومەنی وەزیرانی عێراق رایگەیاند، حەیدەر عەبادی‌ سەرۆك وەزیران چاوەڕوانی‌ وەڵامی‌ ئەنجومەنی نوێنەران دەكات لەسەر گۆڕانكاریە‌ وەزاریەكان‌ كە لەماوەی‌ رابردوودا بە دوو لیست ناوی‌ كاندیدەكانی‌ لە دوو كاتی‌ جیاوازدا بە پەرلەمان داوە.
هاوكات سەرۆكایەتی‌ ئەنجومەنی نوێنەران بڕیاریدا رۆژی‌ سێشەممە بیست و شەشی نیسان كۆببێتەوە بۆ تاوتوێكردنی‌ چاكسازی‌ حكومی‌ و پرسی میوانداریكردنی‌ حەیدەر عەبادی‌ بۆ پەرلەمان بۆ پێشكەشكردنی‌ كابینەی‌ تازەی حكومەت.
سەلیم جبوری سەرۆكی پەرلەمانی عێراق لەوتارێكدا لەبەغدا وتی، چارەسەر دەبێت لە رێگای خستنە دەنگدانی پەرلەمانەوە بێت.
ئەوە لەكاتێكدایە كە میدیاكانی عێراق هەواڵی كۆبوونەوەی سەلیم جبوری و پەرلەمانتارانی مانگرتوویان بڵاوكردووەتەوە كە تیایدا قسە لەسەر نوێترین كۆبوونەوەی ئەنجومەنی نوێنەران كراوە.
هاوكات موقتەدا سەدری سەرۆكی رەوتی سەدر لەبەیاننامەیەكەدا راگەیاند، خۆپیشاندانەكانیان لە بەغدا، كە بڕیار بوو دووشەممە بەڕێوەبچێت، رۆژی سێشەممە ئەنجام دەدرێت.
سەدر دەڵێت، هەندێك لە لایەنەكان نایانەوێت رێككەوتن بكرێت لەپەرلەمان، هەروەها ناشیانەوێت رێژەی‌ یاسایی ئەندامان تەواو بێت بۆ دەنگدان لەسەر چاكسازی‌ و كابینەی‌ نوێیەكەی.
