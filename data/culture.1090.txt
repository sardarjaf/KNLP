سه‌ردار قادر ده‌ستی له‌ پۆستی پارێزگار كێشایه‌وه‌.
ئه‌مه‌ش بۆ خودی سه‌ردار شایه‌نی له‌سه‌ر وه‌ستانه‌ و ده‌كرێت وه‌ك كرده‌یه‌كی شه‌خسی وێنا بكرێت كه‌ كه‌سێك جورئه‌ت بكات بڵێت ده‌سه‌ڵاتم نیه‌ و ده‌كشێمه‌وه‌.
به‌ڵام ئه‌مه‌ له‌سه‌ر سیاسیه‌تی بزوتنه‌وه‌یه‌ك هه‌ژمار ناكرێت وه‌زیره‌كانی له‌ماڵه‌وه‌ن و جورئه‌تی ده‌ستله‌كاركێشانه‌وه‌ ناكه‌ن.
كه‌ وتمان به‌شداری ده‌سه‌ڵات مه‌ككه‌ن و مۆدێلێكی سیاسی نوێ بن، كۆیله‌كان هێرشیان ده‌خسته‌ سه‌رمان، كه‌ ئێستا ده‌ست له‌كار ده‌كێشنه‌وه‌ هه‌ر ئه‌م جۆره‌ له‌ كۆیله‌ی حزبی ده‌سخۆشی له‌ سه‌ردار ده‌كه‌ن.
به‌كورتی تێم بگه‌یه‌نه‌ سیسته‌می حوكمڕانی هه‌ناسه‌ی ئه‌وه‌ی تیایه‌ كاری تێدا بكه‌ن یان نا؟ پارله‌مان په‌كی كه‌وتووه‌ كه‌س جورئه‌ت ناكات ده‌ست له‌كار بكێشێته‌وه‌، كه‌چی ده‌سخۆشی له‌ سه‌ردار ده‌كه‌ن.
من نازانم ئه‌م بزوتنه‌وه‌یه‌ چی ده‌كات، به‌ڵام ئه‌وه‌ ده‌زانم له‌ ده‌ستله‌كاركێشانه‌وه‌ی پارێزگار و مانه‌وه‌ی وه‌زیره‌ ده‌ركراوه‌كان و پارله‌مانتاره‌ بێكاره‌كانی پێمان ده‌ڵێت ئه‌م هێزه‌ له‌ چ پاشاگه‌ردانیه‌كی گه‌وره‌دا ده‌ژی و له‌ چ به‌تاڵیه‌كی فكری و له‌ چ دۆخێكدا ده‌ژی كه‌ نه‌ توانای بڕیاردانی هه‌یه‌ و نه‌ ده‌زانێت به‌ڕاستی ده‌یه‌وێت چی بگۆڕێت.
به‌به‌رچاوی گه‌رمیانیه‌كانه‌وه‌ خه‌ڵك ده‌كوژرێت، ڕۆژنامه‌نوس له‌ باوه‌شی دایكیدا خه‌ڵتانی خوێن ده‌كرێت، كه‌چی هاوسۆزن بۆ كه‌سێك شیر و دایبی دزیوه‌.
له‌و گه‌رماینه‌وه‌ قه‌تاری ته‌نكه‌ره‌ نه‌وته‌كان به‌به‌رچاوته‌وه‌ ده‌ڕوات كه‌چی وه‌یش تۆ عاتیفه‌ت جوڵاوه‌ باسی نیو كیلۆ قوتوی شیر ده‌كه‌ی، به‌به‌رچاوی هه‌موو دنیاوه‌ كۆی كۆمه‌ڵگه‌ی كوردی به‌ده‌ست نوخبه‌ی سیاسیه‌وه‌ ئه‌تك كراوه‌ ده‌نگ ناكه‌ی، ئێستا سۆز و عاتیفه‌ت جوڵاوه‌ و باسی شیر و دایبی ده‌كه‌ی، ئه‌م پیاوه‌ بكوژرایه‌ بارته‌قای دزینی شیر و دایبی سۆزی خه‌ڵكی نه‌ده‌جوڵاند و هێرش نه‌ده‌كرایه‌ سه‌ر دادگا.
ئیتر دوێنێ سه‌ره‌ی ته‌ندورستیه‌ و ئه‌مڕۆش سه‌ره‌ی دادگایه‌ قسه‌ی له‌سه‌ر بكه‌یت و پاش هه‌فته‌یه‌كیش هه‌موو شت بیر ده‌چێته‌وه‌ و هیچیش ناگۆڕێت.
كه‌ی یاسا بوونی هه‌بووه‌ تا له‌سه‌ر ئه‌م براده‌ره‌ی كه‌ شیری دزیوه‌ به‌ ناقانوونی وه‌سف بكه‌ین.
كوری سه‌رۆكی عه‌شیره‌ت له‌ژێر كه‌وای حزبدا له‌ شاری سلێمانی هاوڵاتی ده‌كوژێت و كه‌سیش ده‌سگیری ناكات و كه‌سیش له‌م شاره‌ نه‌ كه‌مپه‌ینی كرد و نه‌ باسی بێقانوونی كرد.
خوێنی هاوڵاتیه‌ك گرنگه‌ یان حوكمی یازده‌ ساڵ بۆ هاوڵاتیه‌كی تر؟
ئیتر چی لات و پوته‌ به‌ناوی میدیای ئازاده‌وه‌ بیهێنه‌ سه‌ر شاشه‌، مه‌لا عه‌لی لاكۆڵان به‌ خۆی و خورافاته‌كانیه‌وه‌ بێنه‌ سه‌ر شاشه‌ و له‌به‌رچاوی خه‌ڵك میز و شیر تێكه‌ڵ بكات و بیخواته‌وه‌، خه‌ڵك مه‌شغوڵ بكه‌ به‌وه‌ی كه‌ كێ سه‌ردانی ده‌كات و چ ئامێرێك به‌كار ده‌هێنێت، ته‌نانه‌ت پارله‌مانتارێكی ئافره‌ت سه‌ردانی ده‌كات و ده‌سخۆشی لێ ده‌كات كه‌ چاك بۆته‌وه‌.
مه‌مله‌كه‌ت سه‌رقاڵ بكه‌ به‌ عه‌لی كه‌ڵه‌ك و كلینێكس و نه‌خۆشه‌كانی، له‌ولاشه‌وه‌ نه‌خۆشخانه‌كانت پڕ بكه‌ له‌ ژه‌هری ده‌رمان و قۆڵی منداڵ ببڕه‌وه‌.
له‌ هه‌ولێر بۆ یاری كلاسیكۆ دۆشكه‌ له‌ ماڵه‌كانه‌وه‌ ته‌قه‌ ده‌كات، به‌ڵام سه‌رده‌شت عوسمان دوو دێڕ بنوسێت ده‌كوژرێت و ئازادی قسه‌كردن قه‌ده‌غه‌یه‌.
ئیتر عه‌سری وه‌ستانه‌ له‌سه‌ر شته‌ بێكه‌ڵك و بێسوده‌كان.
ئیتر عه‌سری ئه‌وه‌یه‌ كه‌یسه‌ گه‌وره‌كانمان بیر به‌رنه‌وه‌ و سه‌رقاڵمان بكه‌ن به‌ كرده‌گه‌لێكه‌وه‌ كه‌ ڕوودان و ڕوونه‌دانی،بوون و نه‌بوونی هیچ له‌ دنیای ئێمه‌ نه‌ ده‌گۆڕێ و نه‌ ده‌سكاری ده‌كات.
هه‌ر خۆت مه‌لا عه‌لی كه‌ڵه‌ك بكه‌ به‌ پاڵه‌وانی شاشه‌ و دواجار هه‌ر خۆت بچۆ ده‌سگێری بكه‌ و به‌ خه‌ڵك بڵێ بێ یاسایی قه‌بوڵ ناكه‌م.
