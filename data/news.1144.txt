وەزارەتی بەرگری ئەمریکا وردەکاری هێرشە ئاسمانییەکانی 24 کاتژمێری ڕابردووی سەر بنکە و بارەگاکانی داعش لە ناو خاکی عیراقدا بڵاودەکاتەوە.
بە گوێرەی راگەیانراوی فەرمی وەزارەتی بەرگری ئەمریکا، دوێنێ سێشەممە، فرۆکەکانی ئەمریکا لە ناوچە جیاوازەکانی عیراق چەنین هێرشی ئاسمانیان کردووەتە سەر بنکە و بارەگاکانی رێکخراوی تیرۆریستی داعش.
راگەیانراوەکەی وەزارەتی بەرگری ئەمریکا روونیشیدەکاتەوە، وەک پاڵپشتی و پشتیوانی بۆ هێزە ئەمنییەکانی عیراق 17 هێرشی ئاسمانی بۆ سەر بنکە و بارەگاکانی داعش ئەنجامدراون:
نزیک پاڵاوگەی بێجی: سێ هێرشی ئاسمانی کراونەتە سەر دوو بنکەی تاکتیکی و چاودێریکردنی داۆش و هەردووکیان تێکشکێنراون و سێ سەنگەری داعش هەڵتەکێنراون.
نزیک فەلوجە: 4 هێرشی ئاسمانی کراونەتە سەر بنکە چاودێریییەکانی داعش، سێ سەنگەری داعش هەڵتەکێنراون و سێ ئەنباری چەکی قورس و شۆفڵێکی داعش تێکشکێنراون.
نزیک حەبانییە: هێرشێکی ئاسمانی بۆ سەر یەکەیەکی سەربازی داعش و سەنگەرێکی شەڕی داعش ئەنجامدراون و بنکەکان تێکشکێنراون
نزیک کەسکێ: یەکەیەکی گەورەی تاکتکی و چاودێری داعش تێکشکێنراوە، 5 ئەنباری چەک، دوو بازگەی داعش هەڵتەکێنراون
نزیک موسڵ: سێ هێرشی ئاسمانی ئەنجامدراون لەسەر تانکەرێکی نەوتی لە ئەنباری نەوتی ناوچەکە، کارگەیەکی دروستکردنی بۆمب، بنکەیەکی پێداویستی و ئامادەسازی کەرەستەی شەڕ تێکشکێنراون.
رێکخراوی تیرۆریستی داعش لە مانگی حوزەیرانی 2014ەوە هێرشیکردووەتە سەر ناوچەکانی عیراقی هاوسنوری سوریا و چەند ناوچەیەکی هەرێمی کوردستان و لەو کاتەشەوە شەڕ و هێرشی ئاسمانییەکانی هاوپەیمانی نێودەوڵەتی دژی داعش کە لە ئەمریکا و 61 وڵاتیتر پێدێت بۆ سەر داعش بەردەوامە.
لە ئێستادا هێزەکانی سوپۆای عیراق ئۆپەراسیۆنی کۆنترۆڵکردنەوەی شاری فەلوجەی پارێزگای ئەنبار بەڕێوە دەبەن و واش چاوەڕێ دەکرێت دواتر ئۆپەراسیۆنی کۆنترۆڵکردنەوەی موسڵی پایتەختی داعش لە عیراق دەستپێبکات.
