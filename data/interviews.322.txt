له‌ شانۆگه‌ریه‌كدا و له‌ژێر ناونیشانی ” مانوس” دا ، مه‌رگی په‌نابه‌رێكی ڕۆژهه‌ڵاتی كوردستان له‌ دوورگه‌ی مانوسی پاپانیوگینیا له‌ تارانی پایته‌ختی ئێران نمانیش كرا.
نازه‌نینی سه‌هامیزاده‌ ، كه‌ ده‌رهێنه‌ری شانۆكه‌بوو ، به‌ ئاژانسی هه‌واڵی فیه‌رفاكس میدیای ڕاگه‌یاند كه‌ ئه‌وان به‌رپرسانی باڵای ناو وه‌زاره‌تی ده‌ره‌وه‌ی ئێرانیان بانگێشتكردبوو بۆ بینینی شانۆگه‌ریه‌كه‌ چونكه‌ به‌ ووته‌ی نازه‌نین ، په‌یامی شانۆكه‌ په‌یوه‌ندی كاری به‌رپرسانی ئه‌و وه‌زاره‌ته‌وه‌یه‌.
ئه‌مه‌ش وه‌ك ئاماژه‌یه‌ك بۆ ئاماده‌بوونی جێگرێكی وه‌زیری ده‌ره‌وه‌ی ئێران، عه‌باس عراقچی ، له‌كاتی نمایشی شانۆگه‌ریه‌دا.
چیرۆكی شانۆگه‌ریه‌كه‌ باسی له‌ تراژیدیای گیانله‌ده‌ستدانی ڕه‌زا به‌راتی ده‌كرد كه‌ ئه‌ویش په‌نابه‌رێكی كورد بووه‌ ، كه‌له‌ بنه‌چه‌دا خه‌ڵكی پارێزگای ئیلامی ڕۆژهه‌ڵاتی كوردستانه‌، كه‌له‌شه‌وی 17 ی شوباتی ساڵی 2014 دا له‌ دوورگه‌ی مانوسی پاپانیوگینیا له‌ پێكدادانێكی نێوان پۆلیسی كه‌مپه‌كان و په‌نابه‌راندا گیانی له‌ده‌ستدا.
په‌نابه‌رانی دوورگه‌ی مانوسی پاپانیوگینیا و ناورۆ ئه‌و كه‌سانه‌ بوون كه‌ پێشتر ویستویانه‌ به‌ قاچاخ و له‌ڕێگه‌ی به‌له‌مه‌وه‌ خۆیان بگه‌یه‌ننه‌ ئوسترالیا به‌ڵام له‌لایه‌ن ئوسترالیاوه‌ ده‌ستگیركراون و ڕه‌وانه‌ی ئه‌و كه‌مپه‌كانی ئه‌و دوو دورگه‌یه‌ كراون و هه‌رگیز ڕێگه‌یان پێنادرێت داوای مافی په‌نابه‌رێـتی له‌ ئوسترالیا بكه‌ن.
ئه‌م سیاسه‌ته‌ش بۆته‌ جێگه‌ی نیگه‌رانی ڕێكخراوه‌كانی داكۆكیكار له‌ مافی په‌نابه‌ران و به‌پێشێلكاریه‌كی ئاشكرای مافی ئه‌وانی ده‌زانن.
