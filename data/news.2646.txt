ئەوەی دەتوانێت ژیانی خەڵک بگۆڕێت وموچە نۆرماڵ بکاتەوە، بەرزبوونەوەی نرخی نەوت نیە.
چونکە هەروەک لەدەمی کاربەدەستە باڵاکانی حکومەتەوە بیستراوە، ئەگەر نرخی بەرمیلێک نەوت بۆ 100$ سەدۆلاریش بەرز ببێتەوە، هێشتا حکومەت ناتوانێت موچە بگەرێنتەوە دۆخی خۆی!
ئەم دۆخە داراییەی هەرێم، چەندە زادەی نزمبوونەوەی نرخی نەوتە، زۆر زیاتر لەوەش، زادەی شڵەژانی سیاسی و قەیرانی حوکمڕانیە و سەرەنجامی ئەو بێ باکییە حزبی و جەهلە ئیداریەیە، کەبەرۆکی حزب و حکومەت و هەرێمەکەی گرتووە !
ئەگەر حزب و حکومەت و جومگە باڵاکانی دیکەی هەرێم،بەوردی بیر لەڕاماڵینی ئەو بێ باکییە حزبی و گۆڕینی ئەو جەهلە لەبەڕێوەبردن نەکەنەوە و ئیرادەی سازانێکی نیشتیمانی بەرجەستە نەکەن، دۆخە دژوارتر دەبێت و حزبەکان لەناو خۆیان و لەبەرامبەر یەکتریشدا زیاتر توشی هەڵاوسانی سیاسی دێن!
بەدوای هەر هەڵاوسانێکی سیاسی و حزبیەوە، دەبێت چاوەڕوانی هەڵاوسانی دارایی و حوکمڕانی زەبەلاحتر و زیاتر بین.
کەواتە ئێستا مەترسیەکە لەوەدانیە موچە نۆرماڵ نەبێتەوە، بەڵکو مەترسیە گەورەکە ئەوەیە، لەچەند مانگی داهاتوودا، سێکتەرەکانی خزمەتگوزاری وەکو ئاو و کارەبا و تەندروستی و ڕێگاو بانەکان، بەهۆی نەبوونی بودجەی پێویست و سیانە نەکردنیانەوە، بەتەواوەتی لەکار بکەون!
لەقەیرانی موچەدا، حکومەت بیدعەی پاشەکەوتی داهێنا و بەکاتی قوتاری بوو، بەڵام ئایا بۆ ئەمەیان چی دەکات؟
