پاش ماندووبونێکی زۆر ؛ بەمزووانە بەرهەمی کتێبێکی جیاوازی شیعر دەکەوێتە بەردەستی خوێنەران، ئەو خوێنەرانەی بە دوای تازەگەریی و زمانێکی تردا دەگەڕێن تا لە شتەکان تێبگەین، هەوڵدانێکیشە بۆ رزگارکردنی شیعر لە بازنە داخراوەکان و تێکشکانی زمانی باوی شیعرو چەشەو دیدی چەقبەستووشە، تەنانەت ژیان و خۆ نووسینەوەیە بە پێنووسێکی جیاواز و لەبەرکردنی بەرگێکی نوێیە لە بازاڕی مەعریفە، رەنگە خوێنەری (نا بەرهەمهێن) بپرسێت بۆچی شیعری ئەمڕۆ خۆی لە خۆیدا هەیە تا شتێکی نوێمان پێشکەش بکات؟ ئەم جۆرە پرسیارانە هەمیشە لە لایەن ئەو مرۆڤانەوە کراون کە لە پەراوێزی ژیاندا خەوتوون.
لە هەمان کتێبدا و لە پێش ماڵئاواییدا وتەیەك نووسراوە، رەنگە بۆ وەڵامدانەوەی ئەو جۆرە کەسانە گونجاو بێت ئا لێرەدا ئاماژەی پێ بکەین-
” گەر بمانەوێت ئاست و چێژو مەیلی خوێنەرێكی سادە بە لای دەقێکی باشدا رام بێنین و ئاراستە بکەین، پێویستی بە کاری هەمەلایەن و جەوهەرییە.. دەبێت بونیاتنان و هەڵگێڕانەوەیەکی ڕیشەیی لە زۆربەی باکراوندەکانیدا بکەین، ئەمەش کارێکی زۆر گرانەو هەرگیز لە شەو رۆژێکدا وەدی نایەت.”
ماوە بڵێین ئەو کتێبە زۆر دەقی شیعریی لە خۆ نەگرتووە، چونکە پەند وەرگرتن لە چۆنایەتییە نەك چەندایەتی، بەڵام زۆر شتی تێدا گوتراوە، لێکۆڵینەوەکانی دەقەکانیش تەنیا جۆرێك خوێندنەوەن و دوا خویندنەوەش نین، چونکە هەمیشە دەقی کراوە هەڵبژاردن و راڤەو تێگەشتنەکان بۆ خودی خوێنەران جێ دەهێڵێت و ئازادیان دەکات بۆ گوتنی وتەی خۆیان.
