مرۆڤ به‌رانبـه‌ر به‌ خه‌ونه‌كانی خۆی ڕاستگۆ نییه‌.
مرۆڤ ته‌نێ حه‌ز به‌ خه‌ونه‌ جوان و باشه‌كانی خۆی ده‌كات و هه‌رگیز هیچ خه‌ونێكی نابووت بۆ هیچ كه‌سێك ناگێڕێته‌وه‌.
مرۆڤ ئاوایه‌، هه‌میشه‌ له‌و خه‌ونانه‌ی خۆی ده‌ترسێت، كه‌ تێیان ناگات.
مرۆڤ خه‌ونی تێنه‌گه‌یشتراوی خۆی ده‌شارێته‌وه‌.
هه‌وڵ ده‌دات له‌ڕێگه‌ی خه‌ونی جوانه‌وه‌، خۆی پیاوچاك نیشان بدات.
ئه‌مه‌ ته‌بیعه‌تێكی خراپی مرۆڤه‌، هه‌ربۆیه‌ هه‌میشه‌ كتێبی لێكدانه‌وه‌ی خه‌ونه‌كان پڕپڕن له‌ درۆ.
منیش وه‌ك هه‌ر كه‌سێكی تر، تا دوێنێ شه‌وی ژیانم، هه‌ر وام ده‌كرد، ئه‌و خه‌ونانه‌ی خۆم بۆ كه‌س نه‌ده‌گێڕاوه‌، كه‌ لێیان تێ نه‌ده‌گه‌شتم، خه‌ونه‌ ناشرینه‌كانی خۆمم ده‌شارده‌وه‌و ئه‌گه‌ر ناچاریش بووایه‌م، ئه‌وا له ‌جێی خه‌ونێكی ناشرینی خۆم، كه‌ بۆنموونه‌ تیایدا ده‌بووم به‌ ده‌عجان، خه‌ونێكی وام داده‌تاشی، كه‌ وه‌ك په‌پووسلێمانكه‌یه‌كی خوێنشیرین تیا ده‌ربكه‌وم، به‌ڵام ئیتر ته‌واو، بڕیارم داوه‌ بێ هه‌ڵاوێردن هه‌موو خه‌ونه‌كانم بگێڕمه‌وه‌.
جوان و ناشرینیش...
 یه‌كه‌مین خه‌ونی پاش په‌یمان به‌ستنیشم له‌گه‌ڵ یاسه‌مینی ناو ڕۆحـم، كه‌ هه‌ر ده‌بێ بیگێڕمه‌وه‌، ئه‌وه‌ی دوێنێ شه‌وه‌، ئه‌گه‌رچی بۆ من، وه‌ك چیرۆكنووسێك، كه‌مێ به‌ ناشرینیشی تێ ده‌گه‌م، ئاوا بێم باس له‌وه‌ بكه‌م، كه‌ له‌خه‌ونمدا به‌ په‌له‌پرووزێ بوو-وم به‌ شاعیر، به‌ڵام تكایه‌ په‌له‌ مه‌كه‌ن، له‌ بڕیاردان، چونكه‌ مه‌سه‌له‌كه‌ له‌ ده‌ست مندا نه‌مابوو، ئاخر من فریـا نه‌ده‌كه‌وتم، ئـه‌و هه‌موو ڕووداوه‌ی ناو خه‌ونی یه‌ك شه‌وم، له‌ بۆته‌ی یه‌ك چیرۆكدا كۆ بكه‌مه‌وه‌، چونكه‌ له‌ خه‌ونمدا‌ سێ تارمایی نه‌دیـوو و نـه‌ناس، له‌ په‌نجه‌ره‌ی درزتێكه‌وتووی فه‌رهه‌نگێكه‌وه‌، وشه‌یان تێ ده‌گرتم، منیش هه‌ر هێند فریـا ده‌كه‌وتم، بیانگرمه‌وه‌و له‌ تووره‌كه‌ی شیعریان بنێم... جارجاریش هه‌نـێ له‌و وشانه‌ی سێ تارماییه‌كه‌، هێند جوان و شیرین بـوون، خۆمم پێ نه‌ده‌گیراو وه‌ك نوقڵ ده‌مخسته‌ ده‌مم و ده‌مقرماندن... 
خه‌ونم دیت، له‌خه‌ونمدا پـڕ سـه‌ری سه‌رسه‌رییـان ده‌مسه‌ڕاند: هه‌ر حیزبێك، هه‌ر ئایدۆلۆژیایه‌ك، هه‌ر دینێك، هه‌ر پێغه‌مبه‌رو خودایه‌ك، هه‌ر ئیمان و فیكرو فه‌لسه‌فه‌یه‌ك... مـژده‌ بۆ من بهێنێت، به‌ یه‌ك عانـه‌ی قه‌ڵبیش چییـه‌، لێی ناكڕم.
من نه‌وه‌ی پاش شكستی بڕواكانـم.
نازانـم بۆچی له‌و خه‌ونه‌مدا، نه‌مگوتبوو: هه‌ر زانستێكيش، نازانـم!
خه‌ونم دیت، له‌خه‌ونمدا سمێڵه‌كانی (دالـی)یم له‌جیاتی‌ قامچی، دابوویه‌ ده‌ست نیچـه‌.
له‌ خه‌ونی خۆمدا ده‌مدیت، نیچـه‌ خۆی به‌ ڕووزه‌ردی لای ڕێكخراوه‌كانی ژنان نـه‌ده‌زانی.
خه‌ونـم دیت له‌خه‌ونمدا هه‌شتی مارس بـوو، چوومه‌ كن ڕێكخراوه‌كانی ژنان، باسی نازانـم چییان بۆ ده‌كردم!‌‌
خه‌ونم دیت، له‌خه‌ونمدا ژیانـم وه‌ك 250 دینارییه‌كی حیـز، بـا بردی و منیش بێده‌ربه‌ستانه‌، ته‌ماشای سه‌مای ویـم ده‌كرد!
سبه‌ی چوومه‌ كن ئيبن سيرين، گوتی: بۆ ده‌ره‌وه‌، زه‌ندیـق، بـۆم لێك نادرێته‌وه‌، خه‌ونی تـۆ!
خه‌ونم دیت، له‌خه‌ونمدا له‌ هۆڵی سۆمه‌رییاتی مۆزه‌خانه‌ی به‌غـداد، له‌پاڵ قیساره‌كه‌ی شه‌بعـاد، ڕاوه‌ستابووم، پێ ده‌كه‌نیـم: ئـه‌ی هاوار چـه‌ن تازه‌یـه‌، مرۆڤ!
خه‌ونم دیت، له‌سه‌ر ڕێگای سلێمانی- سه‌یسایه‌ق، له‌ به‌رده‌م چێشتخانه‌كه‌ی گرێزه‌ له‌سـه‌ر مێزێك، به‌رانبـه‌ر مقاویله‌كه‌م دانیشتبووم، ڕۆژێك پێش ڕه‌مه‌زان.
له‌خه‌ونمدا باسی ئه‌وه‌م ده‌كرد، كه‌ دوودڵـم، نازانـم سبه‌ی به‌ ڕۆژوو ببـم یان نا..!
خه‌ونم دیت له‌خه‌ونمدا، لاشه‌گۆڕكێم كردبوو له‌گه‌ڵ (هه‌ڵكه‌وت جیهاد).
خه‌ونم دیت، له‌خه‌ونمدا گه‌ڕابوومه‌وه‌ ساڵانی هه‌زارو هه‌شتسه‌ده‌كان!
له‌خه‌ونمدا پیاوی یه‌كێكیان بووم: ئه‌حمه‌د، یان عه‌بدوڵڵا پاشا.
له‌ خه‌ونی خۆمدا، ده‌یانناردم بۆ جاسووسی دژی یه‌كتر له‌ به‌غـدا.
خه‌ونم دیت، له‌خه‌ونمدا له‌گه‌ڵ (به‌ڕۆژ ئاكره‌یی) ده‌مگوت: ((تۆ، ئـه‌ی وڵاتی غه‌ریبپه‌روه‌ر، شه‌هیدپه‌روه‌ر، جه‌رده‌سه‌روه‌ر، جه‌رده‌په‌روه‌ر، تاقـه‌ شتێك ته‌نیـا تۆ بوویت، كه‌ من بیرم لێی ده‌كرده‌وه‌)) ئه‌و كاتانه‌ی كه‌ جاسووسییشم ده‌كرد!
خه‌ونم دیت، له‌خه‌ونمدا ببووم به‌ باڵامرۆ، په‌یـژه‌ی هێزم دابوو به‌ كۆڵدا، ئاسمانانم تـه‌ی ده‌كرد!
خه‌ونم دیت، له‌خه‌ونمدا ببووم به‌ شوێن كاتم بۆ خۆم ڕاو ده‌كرد، له‌خه‌ونمدا ببووم به‌ كات بۆ خۆم هه‌ر شوێنم ده‌گرت، له‌خه‌ونمدا ببووم به‌ هیـچ، گشت بوونم بۆخۆم ڕام ده‌كرد.
خه‌ونم دیت، له‌خه‌ونمدا ببووم به‌ ژن ده‌چووم له‌ هه‌ولێر یان سله‌یمانی، شكایه‌تم له‌و مێرده‌ حیزه‌ی خۆم ده‌كرد!
له‌خه‌ونمدا له‌پـڕ خۆم بووم به‌ دژه‌ ڕاپه‌ڕیـن، خۆم بووم به‌ دژه‌ شۆڕش و هاوارم ده‌كرد: شۆڕش وا ناكرێ... ڕاپه‌ڕیـن وا ناكرێ، ئێمه‌ هێشتا بێ هونه‌رین، ئێمه‌ هێشتا بێ ئه‌ده‌بین!
خه‌ونم دیت، له‌خه‌ونمدا سیزیف هه‌روه‌ك خۆی: تاوێربه‌كۆڵ، به‌ هانكه‌هانك، به‌ره‌و سه‌رێ... وابزانم یه‌ك ملیۆن جار بوو، تاوێری لێ خلۆر ببووه‌ خوارێ!
له‌خه‌ونمدا گوتم: تاكه‌ی؟ تاكه‌ی ئه‌م گه‌وادییه‌ بۆ زیۆسی حیز ئه‌كه‌ی؟
خه‌ونم دیت، له‌خه‌ونمدا جه‌میل صائب ده‌یویست چیرۆكی (له‌ خـه‌وما)ی خۆی ته‌واو بكات.
له‌خه‌ونمدا جه‌میل صائب، ده‌یگوت: باوكه‌ڕۆ سه‌د ساڵه‌ كورد هێشتا وه‌ك ئه‌و ‌له‌حزه‌یه‌ ده‌به‌نگ و داماوه‌، كه‌ من خه‌ونم تیا ده‌بینی.
له‌خه‌ونمدا به‌ تۆنێكی زۆر غه‌مگین‌ ده‌یگوت: ده‌شزانم قیمه‌تی نییه‌، به‌ڵام توو قـه‌بری باوكتان، به‌سییه‌ كه‌رێتیی!
خه‌ونم دیت، له‌خه‌ونمدا جه‌سته‌ی هابیلم نه‌ك هه‌ر نه‌شارده‌وه‌ به‌ڵكوو: لاقی چه‌پی و ده‌ستی ڕاستی بۆ به‌غـدا، ده‌ستی چه‌پی و لاقی ڕاستی بۆ شـام، كه‌لله‌سه‌رییم وه‌ك دیاریی نارده ئه‌سته‌مۆڵ لای سوڵتـان، ئه‌وه‌شی لێی مایه‌وه‌ خستمه‌ به‌ر سه‌گه‌كانی لاكۆڵان.
خه‌ونم دیت، له‌خه‌ونمدا له‌ پێچی سه‌ختی كاتدا ون ده‌بووم.
له‌خه‌ونمدا خودا له‌ ئاسمان په‌یمانی به‌هه‌شتی ده‌به‌خشییه‌وه‌.
مرۆڤ له‌سه‌ر زه‌میـن جه‌هه‌ننـه‌می بۆ خۆی جۆش ئـه‌دا.
خه‌ونم دیت، له‌خه‌ونمدا گابازێكی ئیسپانیایی بـووم: (پابلـۆ دێگـۆ خۆسـێ فرانسیسکۆ دی پاولا خـوان نیبـۆ مۆسکینۆ مارییـا دی لـۆس ڕیمیـدۆس سێریانـۆ دیـلا سانتێسما ترینیـداد مارتـەر پاتریسیۆ سێلتۆ ڕویـز پیکاسـۆ)... ناوم شتێكی له‌م جۆره‌ بـوو!
خه‌ونم دیت، له‌خه‌ونمدا خـۆر و مانگ ده‌یانگوت: ئه‌مجاره‌ دابێته‌وه‌ كڕنووش بۆ كه‌س نابـه‌ین، چـمان له‌و قه‌شمه‌ڕییـاته‌ داوه‌!
خه‌ونم دیت، له‌خه‌ونمدا بنه‌ماڵه‌ی سه‌مه‌نده‌ران حاشایان لێ كردبووم، چونكه‌ دوای ئه‌وه‌ی جارێك سووتاندمیان، ئیتر قـه‌ت زینـدوو نه‌بوومه‌وه‌.
له‌خه‌ونمدا ژیانـم هێند لا تاڵ بـوو!
خه‌ونم دیت، له‌خه‌ونمدا خه‌ڵك له‌ دوو زیاتـر، ڕه‌نگیان نه‌ده‌ناسی: ڕه‌ش و سوور و ئیتـر تـه‌واو.
له‌خه‌ونمدا خه‌ڵك له‌ چـه‌ند ده‌نگێك زیاتـر ده‌نگی تـریان نه‌ده‌زانـی:
