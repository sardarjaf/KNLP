زۆرێك وتیان ڕیفراندەم ناكرێت، هەڵە نەبوون كەچی سەرئەنجام پرۆسەكە دوا نەخراوو لەوادەی دیاریكراوی خۆیدا “25/9” جێبەجێكرا، قسە لێرەدا لەسەر تێكەوتەو لێكەوتەكانی ڕیفراندەم نیە، ئەمە بابەتێكی ترە، دەمەوێ‌ هەڵوەستەیەك لەسەر ئەوەی ئاخۆ كێ‌ بڕیاری دواخستنەكەی داو، كێش لەدوا مەتافدا بگۆڕی بڕیارەكە بوو بكەم و، چییەتی ئامانجی بگۆڕەكەیش ڕونبكەمەوە.
دوای ئەوەی مەڵبەندی كەركوك/ی یەكێتیی نیشتمانی كوردستان، ئەنجامدانی ڕیفراندەمی لەكەركوك و ئەجوگرافیایەی لەدەستوری عیراقدا بەناوچە جێناكۆكان ناسراوە، ڕەتكردەوە، مەكتەبی سیاسی هەمان ئەو حزبە “ی.ن.ك” لەكۆبوونەوەیەكی تایبەت بەتاوتوێكردنی ئەم باس و بەلاغەدا، بەكۆی دەنگ دەگەنە تێگەشتن و تەفەهومێكی هاوبەش لەمەڕ تەواوی پرۆسەكە بەدواخستنی ڕیفراندەم و تەحقیقكردنی ئەلتەرناتیڤە پێشنیاركراوەكان، دوای ئەمە، وەفدێك لەیەكێتیی نیشتمانی سەردانی بارزانی دەكەن، پەیامەكە دەگەیەنن، حەسەب مەعلومات سەرئەنجام بارزانی/ـیش كۆك دەبێت لەسەر دواخستنەكەو، دەڵێت: سەردانی كەركوك دەكەم و، دوای ئەوە دەكەوینە كاركردن لەسەر بژاردەی بەدیلەكان، بەڵام پارێزگاری ئەوسای كەركوك” نەجمەدین كەریم ” پێچەوانەی ئەم باس و بابەتە، لەبەرامبەردا بارزانی دڵنیا دەكاتەوە لەوەی تەواوی پێكهاتە جیاوازەكانی كەركوك خوازیاری ئەنجامدانی پرۆسەكەن و، ئەوەی دەیانەوێت تەنها بریتییە لەوەی ئایندەیان ئارام و زەمانكراو بێت لەچوارچێوەی دەوڵەت و دامەزراوە تازە كوردییەكەدا، سەرئەنجام بارزانی/ـیش قسەكەی پارێزگاری كردە جێگرەوە، دڵنیام هاوڵاتی بەئاگاو خوێنەری هۆشمەند لێدوان و گوتارەكانی ئەوێڕۆژێی نێوان هەردولای لەكۆبوونەوەكەو لەمیدیاكاندا بیرماوە.
نەجمەدین كەریم، دوای ئەوەی مەلا مستەفا بارزانی لەسەرە مەرگدا جێهێشت، ڕێك بەبێ‌ ئاوڕدانەوە خۆیكرد بەئامێزی مام جەلال/دا، سەرئەنجام جگە لەمانەوەی وەك پزیشكی تایبەتی، توانی لەم ڕێگەو پێگەیەوە بەپلەی حزبیش بگاتە ناو مەكتەبی سیاسی یەكێتیی و، دواتریش پارێزگاری كەركوك، بەڵام لەبەر ئەوەی لەبنەمادا نە ئەهلی سیاسەت بوو، نە توانست و تاقەتی ئەو شڕمبڕمێنە حزبیەو سیاسیەیشی هەبوو دەگوزەرا لەناوچەكەدا، كەوتە خۆی، دیارە بەمەبەستی بونیادنانی ئایندەی تایبەتی خۆی، پەیوەندییە تایبەتییەكانی خستنە گەڕ، ئەمە بێگەڕانەوە بۆ حزبەكەی، توانی لەڕێگەی پەیداكردنی پشتیوانی گروپە شیعیگەراو بەشێك لەپێكاتە پارڵمانییەكانی تری عیراق، دەستەبەری ئەوە بكات وەك وەزیری تەندروستی عیراقی دەستبەكار بێت، بەڵام یەكێتیی ئامادەی پشتیوانی كردنی نابێت، كاتێك”مام” لەمەكتەب سیاسیەكەی دەپرسێت سەبەب چییە پشتیوانی نەجمەدین ناكەن، دەڵێن: لەدەرەوەی یەكێتیی ئەمەی كردوەو، گەر جەنابیشتان فەرزی دەكەن، ئەوە فەرمان هەر فەرمانی بەڕێزتانە.
بەڵام “مام” لەوڵامدا دەڵێت: من كەس فەرز ناكەم.
ئەم كاردانەوەیە، نەجمەدین كەریم نیگەران دەكات، دوای ئەوە بەماوەیەكی كورت، ناوبراو سەفەری ئەمریكا دەكات.
ئەو سەردەمە، میدیای بەر ڕۆژو سێبەری پارتی، ڕاستەوخۆو زۆریش بەتوندی لەدژو دوژمنایەتی نەجمەدین كەریم/دا بوون، باوەڕ دەكەم هەمووان وەها ڕاستینەیەكیان لەیادو یادەوەریدا مابێت.
هۆكارەكەیش مەعلومەو مەبەست لەسنگ و شكۆدانی هەیمەن و هەژموونی جەماوەری و ئیداری یەكێتیی بوو لەكەركوك و جۆگرافیای ئەو پارێزگایەدا، ئەمەیش بەئامانجی دەست بەراگرتنی ئابورریەكەی و شتی تریش، كەچی دوای گەڕانەوەی جەنابی پارێزگار لەئەمریكا، بەماوەی كەمتر لە”15″ ڕۆژ، دیسانەوە بەبێ‌ ئاگاداری و گەڕانەوە بۆ حزبەكەی، سەفەری توركیای كردو، لەگەڵ میت و گەورە بەرپرسانی تری ئەم وڵاتە كۆبوونەوەو میتینگی تایبەتی گرێدا، لەبەرامبەردا پارتی و تۆڕە میدیاییەكانی پارتی بەگۆشەی نەوەت پالامارو هەڵمەتەكانیان لەدژی نەجمەدین نەك هەر ڕاگرت، كەوتنە پیاهەڵدان و میوانداریكردنی لەستۆدیوو سەرشاشەكاندا، تەنانەت ئەداو لێدوانی خودی پارێزگاریش گۆڕانكاری گەورەی بەسەردا هات، پێشتر دەیگوت: من پارێزگاری پارێزگایەكی عیراقیمەو گوێ‌ بەبارزانی نادەم، دواتریش بەدیدارو گفتوگۆی ڕاستەوخۆ لەگەڵ بارزانی گۆڕدرا، وەك هەردەم بێگومان ئەمەیش هەر لەدەرەوەی ئاگاداری حزبەكەی، دوای نەخۆشكەوتنەكەی “مام” شێلگیرانەتر پەرەیدایە پەیوەندییە تایبەت و ژێربەژێرەكانی، ئامانجەكەیش بەلای نەجمەدینەوە، خود بردنە پێشەوەو خود زومكردن و مسۆگەر كردنی ئایندەیەكی ترو، خود قوتار كردن بوو لەو دۆخە جەهەننەمییەی تێیكەوتبوو، بەلای لایەنی بەرامبەرەیشەوە ئامانجەكە لێدان بوو لەپێگەی یەكێتیی و كردنەوەی دەرچەیەك لەپێناو پێچەوانەكردنەوەی هاوكێشە سیاسیەكە لەكەركوك/دا، ئەمە وایكرد جارێكی دیكە بەڵام ڕون و ڕاشكاوتر نەجمەدین دەستداتەوە خۆ نمایشكردن، لەبەرامبەر پاڵیوراوی حزبەكەی بۆ سەركۆماری عیراق، دیسانەوە بەبێ‌ گەڕانەوە بۆ حزبەكەی، بەبێ‌ گوێدانە لێكەوتەكانی لەسەر سایكۆلۆژیای دەرون حزبیەكەی خۆی پاڵاوت، بەمەیشەوە نەوەستا، كەركوكی لەڕێگەی دەستبەسەرداگرتنی چەند كێڵگەیەكی نەوتی، شڵەژاند، بەڵام یەكێتیی زوو فریاكەوت و نەیهێڵا ئەو دەستەی نەجمەدین دەیەوێ‌ لەم ڕێگەیەوە كێشیبكاتە كەركوك و بیانوو بداتە عیراق و ئەملاو ئەولا، بگاتە ئامانجەكەی، خێرا ڕەوشەكەی هیوركردەوەو مەسەلەكە كۆنتڕۆڵكرا، ئەمە وایكرد كێشەكانی لەناو مەكتەب سیاسیدا بتەقنەوە، تەپڵەكی تێگیرا، لێپرسراوی دەستەی كارگێڕی بەئامانجی دروستكردنی فشار بۆ سزادانی ڕونكردنەوەی دا، تەنانەت بۆماوەیەكی دیار، ئۆفیسەكەی لەمەكتەب سیاسییەوە بەرەو دەزگای ڕۆشنگەری چاودێر، جێهێشت!!
نەجمەدین لێرەوە دڵنیا بوو لەوەی وجودی لەناو یەكێتیی/دا بەتەواوەتی كەوتووەتە ژێر پرسیارو چاودێری جیددیەوە، هەر بۆیە لەبری گەڕانەوە، جارێكی دی كەوتەوە خۆی و لەڕێگەی وروژاندنی هەست و سۆزگەرایی قەومی و ڕۆمانسیەتی كوردایەتی، مەسەلەی ئاڵا/ی هێنایە ڕۆژەڤەوە لەكەركوك/دا، سەرئەنجام ئەوەی لەگەڵ بارزانی نەیانتوانی لەمەسەلەی ئاڵا/دا بەكەركوك/ی بكەن، لەڕیفراندەمدا بەكەركوك/ـیانكرد!!
ئەگەر خولیاو خەمەكەی بارزانی كوردایەتی بوایە، لەبری كەركوك دەیتوانی هەولێر بكاتە ئامانج، ئەوكاتە نە دەرو دەروسێكان هێندە كۆك و مكۆم دەهاتنەوە سەر هەست و دەگەیشتنە مانۆڕو جوڵاندنی هێز، نە كۆمەڵگەی دەولی و، زلهێزەكانیش ئەمەیان لەعیراق و هاو ئاوازەكانی قبوڵ دەكرد لەبەرامبەر كورددا، ئەم ڕەوە بەكۆمەڵەی لەڕێگەی میدیاكانییەوە” حەشدی پڕوپاگەندە ” بەكەركوكییەكانی كرد، بەهەولێرییەكانی كردبایە، دنیا لەسەرمان دەهاتە دەنگ، ئەو بەرگرییەی میحوەری چوار لەكەركوك/ی كرد، ئەگەر میحیوەری پێنجیش بیكردایە، هەر هێندەی ئەوەی لەپردێ‌ لەهەولێر/ی كرد، هاوكێشەكە بەجۆرێكی دی دەكەوتەوە، ئێستا نەجمەدین بەبێ‌ كەركوك، پارتییە، هیچ ماكینەیەكی پڕوپاگەندەو ئیعلامیش ناتوانێ‌ شكستەكان بشارێتەوە، ئەوەی لەم شكستەیش شەرمهێنە ترە، جگە لەبەشینەوەی تۆمەت و دڕدۆنگی، هەڵاتنە لەدداننەهێنان بەخودی شكستەكەدا.
به‌راوردکردنی ئه‌وه‌ی که‌ له‌ ڕۆژاوا ڕویداوه‌ به‌ ئه‌وه‌ی که‌ له‌ ئیسپانیای سه‌رده‌می جه‌نگی ئه‌هلی، غه‌درێکی گه‌وره‌یه‌‌:
