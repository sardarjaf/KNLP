له‌سه‌ر پرسی نه‌وت و خراپی كوالێتی به‌نزین و دابین نه‌كردنی نه‌وتی خاو بۆ ئه‌و پاڵاگه‌یه‌ی له‌ نزیك دوكان دانراوه‌ له‌ لایه‌ن وه‌زاره‌تی سامانه‌ سروشتییه‌كانه‌وه‌، لیژنه‌ی نه‌وت و غازی ئه‌نجومه‌نی پارێزگای سلێمانی له‌گه‌ڵ جێگری به‌ڕێوه‌به‌ری به‌رهه‌مه‌ نه‌وتییه‌كان و پاڵاوگه‌ نایاساییه‌كان كۆ ده‌بێته‌وه‌.
غالب محه‌مه‌د، سه‌رۆكی لیژنه‌ی نه‌وت و غاز و سامانه‌ سروشتییه‌كان له‌ ئه‌نجومه‌نی پارێزگای سلێمانی به‌ خه‌ندانی راگه‌یاند: رۆژی سێشه‌ممه‌ 18ی ئابی 2015، لیژنه‌كه‌یان بۆ چه‌ند پرسێكی تایبه‌ت به‌ سووته‌مه‌نی له‌گه‌ڵ جێگری به‌ڕێوه‌به‌ری به‌رهه‌مه‌نه‌وتتیه‌كان و نوێنه‌ری پاڵاوگه‌ نایاساییه‌كان كۆ ده‌بێته‌وه‌.
غالب محه‌مه‌د وتی: "له‌ ئێستادا به‌شێك له‌ هاوڵاتیان یه‌ك به‌رمیل نه‌وتی سپیان وه‌رگرتووه‌، وه‌رزی زستان به‌ره‌و نزیك بوونه‌وه‌ دێت و حكومه‌تیش هیچ پلانێكی نییه‌ بۆ دابه‌شكردنی نه‌وتی دیكه‌و خێراتر كردنی دابه‌شكردنی نه‌وت".
له‌باره‌ی ئه‌و پاڵاوگه‌ نه‌وته‌ی له‌سه‌ر رێگه‌ی دوكان سلێمانیه‌ كاره‌كانی به‌كوێ گه‌یشتووه‌، غالب محه‌مه‌د وتی: "ئه‌و پاڵاوگه‌یه‌ سه‌دا 95 كاره‌كانی ته‌واو بووه‌، ده‌بوایه‌ وه‌زاره‌تی سامانه‌ سروشتییه‌كان نه‌وتی خاوی بۆ بناردایه‌، به‌ڵام وێڕای ئه‌وه‌ی نوسراویشمان بۆیان كردووه‌ كه‌ رۆژانه‌ 25 هه‌زار به‌رمیل نه‌وتیان بۆ ره‌وانه‌ بكات، به‌ڵام وه‌زاره‌تی سامانه‌ سروشتییه‌كان وه‌ڵامی نووسراوه‌كه‌ی نه‌داوه‌ته‌وه‌ و هیچ بڕه‌ نه‌وتێكیشی نه‌ناردووه‌ بۆ پاڵاوگه‌كه‌.
راشیگه‌یاند: وه‌زاره‌تی سامانه‌ سروشتییه‌كان وه‌ڵامی هیچ نووسراوێك ناداته‌وه‌، به‌ڵام كه‌ شتێكیان له‌سه‌ر ده‌ڵێی، ئه‌وان له‌ روونكردنه‌وه‌دا وه‌ڵام ده‌ده‌نه‌وه‌و ده‌ڵێن وانییه‌، هه‌ر ئه‌وه‌نه‌یه‌ نه‌ زیاتر.
