كه‌سێك به‌تۆمه‌تی به‌شداریكردنی له‌ پرۆسه‌ی‌ ئه‌نفالی گه‌لی كورد زیاتر له‌ ٢٠ مانگه‌ ده‌ستگیركراوه‌و تائێستا دادگایی نه‌كراوه‌، هۆكاری ده‌ستگیركردنی ئه‌و كه‌سه‌ بۆ "لێكچوونی ناوه‌كه‌ی" ده‌گه‌ڕێندرێته‌وه‌ له‌گه‌ڵ ناوێك كه‌ به‌تۆمه‌تی به‌شداریی له ‌پڕۆسه‌ی ئه‌نفال له‌لیستی داواكراواندایه‌و فه‌رمانی ده‌ستگیركردنی بۆ ده‌رچووه‌.
كه‌سوكاری ئه‌نفالكراوان‌و پێشمه‌رگه‌كانی ئه‌وكات شایه‌تی بۆ ئه‌و كه‌سه‌ ده‌ستگیركراوه‌ ده‌ده‌ن كه‌ به‌شداریی نه‌كردووه‌ له‌پڕۆسه‌ی ئه‌نفال‌و چه‌ندین پێشمه‌رگه‌و خێزانی له‌پڕۆسه‌كه‌ رزگاركردووه‌ كه‌ ئێستا له‌ژیاندا ماون.
مه‌جنون عه‌بدوڵڵا عه‌بدولڕه‌حمان ته‌مه‌نی ٦١ ساڵه‌و ئه‌و كه‌سه‌یه‌ كه‌ ٢٠ مانگه‌ زیندانی كراوه‌ به‌ تۆمه‌تی به‌شداریكردنی له‌پڕۆسه‌ی ئه‌نفال، ئه‌و كه‌ تائێستا دادگایی نه‌كراوه‌ له‌زیندانه‌وه‌ قسه‌ی بۆ خه‌ندان كردو ره‌تیكرده‌وه‌ به‌شداریی له ‌ئه‌نفالی گه‌لی كورددا كردبێت‌و هۆكاری ده‌ستگیركردنه‌كه‌ی ته‌نها بۆ ناوه‌كه‌ی گه‌ڕانده‌وه‌ كه‌ له‌ناوێك ده‌چێت له‌ناو لیستی داواكراواندا.
مه‌جنون ساڵانی 80ی سه‌ده‌ی رابردوو له‌فه‌وجی 172ی خه‌فیفه‌ بووه‌ بۆ ماوه‌ی 4 ساڵ‌و ساڵێك پێش ده‌ستپێكردنی پڕۆسه‌ی ئه‌نفال وازی له‌ فه‌وجه‌كه‌ی هێناوه‌و فیرار بووه‌.
مه‌جنون ده‌ڵێت: "ته‌نها سه‌ربازێكی ئاسایی بووم له‌ فه‌وجه‌كه‌مان یه‌ك ساڵ له‌پێش ئه‌نفالیش من فیرارم كردبوو له‌ فه‌وجه‌كه‌، له‌سه‌ره‌تای پڕۆسه‌ی ئه‌نفالیشدا بۆ رزگاركردنی پێشمه‌رگه‌ چووبوومه‌ قادركه‌ره‌م، چونكه‌ زۆربه‌ی كه‌سوكارو هاوڕێكانم پێشمه‌رگه‌بوون، سه‌ره‌تا نزیكی ٦ پێشمه‌رگه‌م رزگاركرد كه‌ ئێستاش هه‌موویان له‌ژیاندا ماون".
هاوكات دلێری كوڕی مه‌جنون ده‌ڵێت "نه‌ مسته‌شاربووه‌و نه‌ ئامر سریه‌، ته‌نیا سه‌ربازێكی ئاسایی بووه‌ له‌فه‌وجه‌كه‌و ته‌حه‌دا ده‌كه‌ین رۆژێك چاوی له‌كه‌سێك سووركردبێته‌وه‌، به‌ڵكو یارمه‌تی زۆر كه‌سیشی داوه‌".
ده‌رباره‌ی هاوكارییه‌كانی مه‌جنون بۆ پێشمه‌رگه‌ له‌كاتی ئه‌نفالدا، فه‌رمانده‌یه‌كی‌ هێزه‌كانی‌ پێشمه‌رگه‌ كه‌ نه‌یویست ناوی‌ بڵاوبكرێته‌وه‌ كه ئه‌و كه‌سه‌ ده‌ناسێت ئه‌وه‌ ده‌خاته‌ڕوو كه‌ ئه‌و یه‌كێك بووه‌ له ‌پێشمه‌رگه‌كانی كه‌رتی چواری جه‌باری له‌ كه‌ركوك‌و مه‌جنون رزگاریكردووه‌، ده‌ڵێت: "مه‌جنون له‌ كه‌ركوكه‌وه‌ به‌ رێگای قاچاخ ژیانی خۆی خسته‌ مه‌ترسییه‌وه‌و منی گه‌یانده‌ چه‌مچه‌ماڵ".
خه‌ندان قسه‌ی له‌گه‌ڵ چه‌ند كه‌سێكی دیكه‌ش كرد كه‌ ئه‌وه‌یان پشتڕاستكرده‌وه‌ كه‌ له‌كاتی ئه‌نفالدا مه‌جنون رزگاری كردوون، به‌ڵام هیچیان ئاماده‌نه‌بوون ناویان بهێنرێت‌و قسه‌ له‌سه‌ر ئه‌م كه‌یسه‌ بكه‌ن.
مه‌جنون خۆشی ده‌ڵێت "ئه‌و كه‌سانه‌ی من رزگارم كردوون زۆریان ئێستا ده‌سه‌ڵاتدارن‌و له‌ژیاندان‌و شه‌هیدنه‌بوون تاوه‌كو خه‌ڵكی دیكه‌ بڵێم شایه‌ته‌كانم شه‌هیدبوون، ده‌یان خێزانی پێشمه‌رگه‌م رزگاركردووه‌و له‌ناو عایله‌كه‌ی خۆم شاردوومه‌ته‌وه‌ ئێستا زۆریان ئاماده‌ن و له‌ژیاندا ماون".
مه‌جنون عه‌بدوڵڵا، خاوه‌نی ٢ خێزانه‌‌و ٧ كچ و ٢ كوڕی هه‌یه‌و پێش ده‌ستگیركردنی جه‌ڵته‌یه‌ك لێی داوه‌و باری ته‌ندروستی تێكچووه‌، ئێستاش له‌زیندان له‌ بارودۆخێكی خراپی ته‌ندروستی جه‌سته‌یی‌و ده‌روونیدایه‌.
دلێری كوڕی ئه‌وه‌ده‌خاته‌ڕوو كه‌ باوكی ناسناوی سه‌ید مه‌جنونی هه‌یه‌و ته‌نها له‌به‌رئه‌وه‌ ده‌ستگیركراوه‌ كه‌ تۆمه‌تبارێك به‌ ناوی سه‌ید مه‌جنون له‌و لیسته‌دا هه‌یه‌ كه‌ فه‌رمانی ده‌ستگیركردنیان بۆ ده‌رچووه‌ به‌تۆمه‌تی به‌شداریكردن له‌پڕۆسه‌ی ئه‌نفال، ده‌ڵێت "ته‌نها ناوی سه‌ید مه‌جنونێك هاتووه‌ له‌ لیستی 258 كه‌سه‌كه‌دا ئیتر ناوی باوك‌و باپیری نه‌هاتووه‌ تابزانرێت كام سه‌ید مه‌جنونه‌ ده‌وترێت؟ بۆیه‌ باوكمیان ده‌ستگیركردووه‌".
له‌گه‌ڵ ئه‌وه‌ی ناوی 258 كه‌سی كورد له‌لایه‌ن دادگای باڵای تاوانه‌كانی عیراقه‌وه‌ بڵاوكراوه‌ته‌وه‌ كه‌ تۆمه‌تبارن به‌ به‌شداریكردن له‌پڕۆسه‌ی ئه‌نفال‌و فه‌رمانی ده‌ستگیركردنیان بۆ ده‌رچووه‌، به‌ڵام تائێستا ته‌نها 3 كه‌س به‌تۆمه‌تی به‌شداریكردن له‌ ئه‌نفال ده‌ستگیركراون.
"دوانیان له‌كه‌لار و سه‌ید مه‌جنونیش له‌چه‌مچه‌ماڵه‌، كێشه‌ی گه‌وره‌ی ئه‌م بابه‌ته‌ ئه‌وه‌یه‌ كه‌س خۆی به‌خاوه‌نی كه‌یسه‌كه‌ ناكات نه‌ بۆ یه‌كلاییكردنه‌وه‌ نه‌ بۆ دادگاییكردن نه‌ بۆ ره‌وانه‌كردنی بۆ دادگای باڵای تاوانه‌كان" ئه‌مه‌ وته‌ی سۆران عومه‌ر سه‌رۆكی لیژنه‌ی مافی مرۆڤه‌ له‌ په‌رله‌مانی كوردستان.
سه‌رۆكی لیژنه‌ی مافی مرۆڤ ئه‌وه ‌ڕوونده‌كاته‌وه‌ كه‌ دۆسیه‌ی ده‌ستگیركردنی ئه‌و كه‌سانه‌ی ناردووه‌ بۆ وه‌زاره‌تی ناوخۆو ئه‌نجومه‌نی باڵای دادوه‌ری‌و ئه‌وان وتویانه‌ په‌یوه‌ندی به‌ دادگای باڵای تاوانه‌كانی عیراقه‌وه‌ هەیە‌و ته‌ده‌خولی تێدا ناكه‌ن، دادگای باڵای تاوانه‌كانیش له‌سه‌رده‌می نوری مالیكیدا هه‌ڵوه‌شاوه‌ته‌وه ‌"ئیتر ئه‌مانه‌ش به‌بێ لێپرسینه‌وه‌ ماونه‌ته‌وه‌".
وه‌زیری ناوخۆی حكومه‌تی هه‌رێم له‌وه‌ڵامی پرسیاری په‌رله‌مانتاراندا له‌باره‌ی هۆكاری ده‌ستگیرنه‌كردنی تۆمه‌تبارانی كه‌یسی ئه‌نفال، وتویه‌تی به‌بڕیاری به‌ره‌ی كوردستانی‌و یاسای ژماره‌ ١٨ی ساڵی ٢٠٠٣ی په‌رله‌مان ئه‌مانه‌ لێیان خۆش بوون‌و ناگیرێن، به‌ڵام سۆران عومه‌ر ده‌پرسێت "ئه‌ی بۆ ئه‌م سێ كه‌سه‌ گیراون؟ ئه‌و سێ كه‌سه‌ش قسه‌م له‌گه‌ڵ كردوون ده‌ڵێن ئه‌گه‌ر ده‌ستمان له‌ ئه‌نفال هه‌بووه‌و گومان هه‌بووه‌ له‌سه‌رمان فه‌رموو دادگایمان بكه‌ن، ئه‌مه‌ش ده‌یسه‌لمێنێت كه‌ ئه‌و كه‌یسه‌ فه‌رامۆش كراوه‌".
مه‌جنون كه‌ یه‌كێكه‌ له‌و سێ كه‌سه‌ رۆژی 5-8-2014 بۆ شایه‌تیدان وه‌ك بینه‌ری كێشه‌ی نێوان دوو خێزان چووه‌ته‌ دادگای چه‌مچه‌ماڵ له‌و سه‌روه‌خته‌شدا دۆسیه‌ی تۆمه‌تبارانی كه‌یسی ئه‌نفال له‌دادگاكه‌ بووه‌و مه‌جنویان به‌هۆی ناوه‌كه‌یه‌وه‌و به‌تۆمه‌تی به‌شداربوونی له‌پڕۆسه‌ی ئه‌نفال ده‌ستگیركردووه‌.
رژێمی به‌عس به‌ ٨ قۆناغ له‌مانگی شوبات بۆ ئه‌یلولی ١٩٨٨ پڕۆسه‌ی ئه‌نفالی دژ به‌ گه‌لی كورد له‌سه‌رتاسه‌ری كوردستان ئه‌نجامداو ١٨٢ هه‌زار هاوڵاتی كوردی له‌پڕۆسه‌یه‌كدا له‌ژێرناوی ئه‌نفال بێسه‌روشوێن‌و زینده‌به‌چاڵ كرد‌و زیاتر له‌چوار هه‌زار گوندی كوردستانی خاپوركرد.
دوای چه‌ند رۆژێك له‌ده‌ستپێكردنی قۆناغی سێی ئه‌نفال، له‌لایه‌ن به‌عسه‌وه‌ مه‌جنون عه‌بدوڵڵا ده‌ستگیرده‌كرێت (قۆناغی سێ له‌ 7 تا 20ی نیسانی 1988 ناوچه‌ی گه‌رمیانی گرته‌وه‌) ئه‌و كه‌سانه‌ی مه‌جنون له‌ئه‌نفالدا رزگاریكردوون له‌سه‌ره‌تای ده‌ستپێكردنی ئه‌و قۆناغه‌دا بووه‌.
"به‌شاهیدی ده‌یان كه‌س له‌كاتی ئه‌نفالدا من له‌ سجن بووم، ئه‌یوبم له‌قادر كه‌ره‌م بینی دوو كچی پێبوو من به‌ سه‌یاره‌كه‌م ویستم ده‌ریان بكه‌م به‌ره‌و چه‌مچه‌ماڵ له‌ ئالیاوه‌ گیراین وتیان (عائیله‌ی موخه‌ریب)تان له‌گه‌ڵدایه‌ بۆیه‌ تا ٢مانگ و ٢٠ رۆژ له‌ سجن مامه‌وه‌ كه‌ رزگارم بوو پڕۆسه‌ی ئه‌نفال ته‌واو ببوو" مه‌جنون وا ده‌ڵێت.
رۆژی ده‌ستگیركردنه‌كه‌ی مه‌جنون كه‌سێكی له‌گه‌ڵ بووه‌ به‌ناوی ئه‌یوب ئیسماعیل كه‌ خه‌ڵكی گوندی زه‌رده‌ له‌ سنووری ناحیه‌ی جه‌باری، ئه‌یوب به‌مجۆره‌ رۆژی ده‌ستگیركردنیان ده‌گێڕێته‌وه ‌"له‌كاتی پڕۆسه‌ی ئه‌نفالدا كه‌ جه‌یش هاته‌ گونده‌كه‌مان نزیكه‌ی ٢٥ كه‌س له‌ ئامۆزا و كه‌سه‌ نزیكه‌كانم گیرابوون، منیش چووم به‌ هانایانه‌وه‌ بۆ قادركه‌ره‌م له‌خزمه‌كانم ته‌نها دوو مناڵی كچم بینییه‌وه‌ كه‌ برازام بوون، له‌قادركه‌ره‌م مه‌جنونم بینی و پاش ئه‌حواڵ پرسین منیش له‌گه‌ڵ مه‌جنون سواری سه‌یاره‌بووم بچین به‌ره‌و چه‌مچه‌ماڵ، له‌نزیك گوندی ئالیاوه‌ ئه‌منه‌كان رایانگرتین و داوای هه‌ویه‌یان كرد و ده‌ستگیریان كردین".
دواتر ئه‌منه‌كان مه‌جنون‌و ئه‌یوب به‌ ئۆتۆمبێلی سه‌ربازیی ده‌به‌نه‌ چه‌مچه‌ماڵ "زۆر تكامان له ‌ملازمه‌كه‌كرد‌و وتمان ئه‌م دوو منداڵه‌ رزگاربكه‌ ئه‌گه‌ر خۆیشمان ده‌كوژن قه‌ینا، ئیتر دوو مناڵه‌كه‌ی له‌چه‌مچه‌ماڵ ئازاد كردو ناونیشانی ماڵێكمان پێدان‌و چووبوونه‌ ئه‌وێ ئێستا هه‌ردووكیان مه‌وجودن‌و ناویان (ئاسكه‌ و نادیه‌)یه‌، دواتر براینه‌ لیواكه‌ی چه‌مچه‌ماڵ پێنج شه‌و له‌وێ هێڵراینه‌وه‌و دوای ئه‌وه‌ به‌ره‌و سلێمانی به‌ڕێكراین" ئه‌یوب وای وت.
دوای ئه‌وه‌ی مه‌جنون‌و ئه‌یوب به‌ ده‌ستگیركراوی ده‌برێنه‌ سلێمانی ئه‌شكه‌نجه‌ی زۆر ده‌درێن‌و ده‌برێنه‌ ئه‌منه‌ سوره‌كه ‌"هه‌فته‌یه‌كیش له‌وێ مامه‌وه‌و من به‌ربووم، ئیتر ئاگام له‌ مه‌جنون نه‌ما، به‌ڵام ده‌زانم به‌ هه‌مووی نزیكه‌ی ٢٠ رۆژ له‌كاتی پڕۆسه‌ی ئه‌نفالدا له‌گه‌ڵ من سجن بووه‌و ئاماده‌م ئه‌م قسانه‌ له‌ دادگا بكه‌م و سوێند بخۆم كه‌ شایه‌تی ناڕاست ناده‌م".
له‌باره‌ی ئه‌شكه‌نجه‌دانیان له‌زیندان مه‌جنون باسیله‌وه‌ده‌كرد له‌زیندان به‌ چاو به‌ستراوه‌یی‌و به‌ كێبڵ‌و كاره‌با لێیدراوه‌، به‌جۆرێك "ته‌عزیبی هیچ كه‌سێك به‌و شێوه‌یه‌ نه‌دراوه‌".
به‌وته‌ی ئه‌دیبه‌ سه‌عدوڵڵا هاوسه‌ری دووه‌می مه‌جنون دوای ئه‌وه‌ی ئه‌یوب ئازادكراوه‌، مه‌جنون  بۆ ماوه‌ی ٢ مانگی دیكه‌ش زیندانی بووه‌و گواستراوه‌ته‌وه‌ بۆ زیندانی ئامریه‌ی بازیان‌و دواتر ئازاد كراوه‌، كاتی ئازادكردنیشی ماڵیان له‌ شاری كه‌ركوك بووه‌.
مه‌جنون تاكاتی راپه‌ڕینی گه‌لی كورد له‌ به‌هاری 1991 له‌ كه‌ركوك ده‌مێنێته‌وه‌و دوای راپه‌ڕین ده‌بێته‌ پێشمه‌رگه‌و له‌هێزی ٢ی قه‌ره‌داغ له‌ به‌تالیۆنی ١١١ی قادركه‌ره‌م ده‌بێته‌ سه‌رتیپ، به‌وته‌ی خۆی ماوه‌ی ٢١ ساڵ پێشمه‌رگه‌ بووه‌ له‌ شۆڕشی ئه‌یلول‌و دوای راپه‌ڕین.
شێخ فه‌تاح ئه‌مین عه‌میدی خانه‌نشین باسله‌وه‌ده‌كات له‌پێش راپه‌ڕین په‌یوه‌ندییان به‌ مه‌جنونه‌وه‌ كردووه‌ كه‌ كاریان له‌گه‌ڵدا بكات، "به‌ڵام له‌به‌رئه‌وه‌ی له‌ كه‌ركوك بوو دووربوو، له‌دوای راپه‌ڕینه‌وه‌ بووه‌ پێشمه‌رگه‌و یه‌كێكبوو له‌ پیاوه‌ ئازاكان و جێگای سیقه‌ بوو بۆیه‌ كرا به‌ سه‌رتیپ له‌ به‌تالیۆنی ١١١ی قادركه‌ره‌م‌و تارۆژی خانه‌نشینبوونی پێشمه‌رگه‌بووه‌ به‌بێ دابڕان".
هاوكات شێخ كه‌ریم چاوڕه‌ش، فه‌رمانده‌ی سه‌ربازیی خانه‌نشین به‌خه‌ندانی وت: "مه‌جنون له‌ رێگای ئێمه‌و شه‌هید سه‌ید جه‌وهه‌ره‌وه‌ له‌دوای راپه‌ڕینه‌وه‌ په‌یوه‌ندی به‌ پێشمه‌رگه‌وه‌ كردووه‌و تا رۆژی خانه‌نشینبوونی به‌ پێشمه‌رگه‌یی ماوه‌ته‌وه‌".
له‌كاتی كۆڕه‌وه‌كه‌ی گه‌لی كورددا له‌كۆتایی مانگی 3ی 1991 خێزانه‌كه‌ی مه‌جنون ئاواره‌ ده‌بن به‌ره‌و سنووری ئێران، وه‌ك ئه‌دیبه‌ی خێزانی مه‌جنون ده‌یگێڕێته‌وه‌ چوونه‌ته‌ ناحیه‌ی گه‌رمك سه‌ر به‌قه‌زای پێنجوێن‌و له‌وێ مین به‌ منداڵه‌كانیاندا ته‌قیوه‌ته‌وه‌و سێ منداڵیان شه‌هید بوون.
"هه‌ڵكه‌وت‌و شاڵاوی برام‌و به‌نازی خوشكم به‌هۆی مینه‌وه‌ له‌ناحیه‌ی گه‌رمك شه‌هیدبوون‌و منیش برینداربووم، ئه‌گه‌ر ئێمه‌ به‌عسی و ئه‌نفالچی بووین بۆ رامانكرد و به‌ گیانی براو خوشكمان قوربانیماندا؟" دلێر واده‌ڵێت.
دلێر ته‌مه‌نی ٣٦ ساڵه‌و كوڕی مه‌جنونه‌و كارمه‌ندی ته‌ندروستییه‌ له‌ به‌ڕێوه‌به‌رایه‌تی ته‌ندروستی چه‌مچه‌ماڵ، له‌سه‌ره‌تای شه‌ڕی داعشه‌وه‌ له‌گه‌ڵ تیمێكی ته‌ندروستی له‌سه‌نگه‌ره‌كانی پێشه‌وه‌ی شه‌ڕ تیماری پێشمه‌رگه‌ برینداره‌كانیان كردووه‌.
مه‌جنون عه‌بدوڵڵا كه‌ زیاتر له‌ 20 مانگه‌ ده‌ستگیركراوه‌ تائێستا ته‌نها فه‌رمانی راگیرانه‌كه‌ی بۆ تازه‌ ده‌كرێته‌وه‌، ئه‌و داواده‌كات به‌ كه‌فاله‌تیش بێت ئازاد بكرێت‌و ده‌شڵێت "ئه‌گه‌ر رۆژێك له‌ رۆژان به‌شێوه‌یه‌كی ناشرین چووبێتمه‌ به‌رده‌م ماڵێك یان سكاڵایه‌كه‌م له‌ دژبێت یان ده‌ستم له‌ ئه‌نفالدا هه‌بێت، ئاماده‌م له‌ مۆنۆمێنتی ئه‌نفال له‌ چه‌مچه‌ماڵ له‌ سێداره‌ بدرێم".
