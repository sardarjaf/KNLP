ئه‌مڕۆ سێشه‌ممه‌ ئێران و شه‌ش هێزه‌ جیهانییه‌كه‌ گه‌یشتنه‌ رێككه‌وتنی‌ ئه‌تۆمی‌، ئه‌وه‌ش دوای‌ زیاتر له‌ 10 ساڵ له‌ گفتوگۆكردن بۆ گه‌یشتن به‌ رێككه‌وتنیك كه‌ ره‌نگه‌ گۆڕانكاری‌ بنچینه‌یی له‌ رۆژهه‌ڵاتی‌ ناوه‌راستدا بهێنێته‌ ئاراوه‌.
به‌پێی رێككه‌وتنه‌كه‌، وه‌ك ئاژانسی‌ رۆیته‌رز بڵاویكردووه‌ته‌وه‌، سزاكانی‌ سه‌ر ئێران كه‌ له‌لایه‌ن وڵاتانی‌ ئه‌وروپا و ئه‌مریكاوه‌ خراوه‌ته‌ سه‌ر ئه‌و وڵاته‌، لاده‌برێن، له‌به‌رانبه‌ردا، ئێران رازی‌ بووه‌ به‌ مه‌رجه‌ درێژخایه‌نه‌كانی‌ سه‌ر به‌رنامه‌ ئه‌تۆمییه‌كه‌ی‌، كه‌ رۆژئاوا گومانی‌ لێده‌كه‌ن بۆمبی ئه‌تۆمی‌ پێدروست ده‌كات.
هه‌روه‌ها ئاماژه‌یان داوه‌ به‌وه‌ی‌، هه‌نارده‌كردنی‌ چه‌ك بۆ ئێران قه‌ده‌غه‌ ده‌بێت تا پێنج ساڵی‌ تر و به‌بێ رێكه‌وتنه‌كه‌ ئه‌و بڕیاره‌كه‌ له‌لایه‌ن نه‌ته‌وه‌ یه‌كگرتووه‌كانه‌وه‌ ده‌ركراوه‌، به‌رده‌وام ده‌بێت.
گفتوگۆكانی‌ ئه‌م دواییه‌ له‌ شاری‌ ڤییه‌نا ماوه‌ی‌ نزیكه‌ی‌ سێ هه‌فته‌ی‌ خایاند، كه‌ تیایدا وتوێژی‌ زۆر كرا له‌ له‌نێوان جۆن كیری‌، وه‌زیری ده‌ره‌وه‌ی‌ ئه‌مریكا و و محه‌ممه‌د جواد زه‌ریف، وه‌زیری ده‌ره‌وه‌ی‌ ئێران.
ئامانجی‌ رێككه‌وتنه‌كه‌، رێگه‌گرتنه‌ له‌ چالاكییه‌ ئه‌تۆمییه‌كه‌ی‌ ئێران بۆ ماوه‌ی‌ زیاتر له‌ 10 ساڵ ، له‌به‌رامبه‌ر راگرتنی‌ سزاكانی‌ سه‌ر ئه‌و وڵاته‌یه‌ كه‌ زیانی‌ به‌ هه‌نارده‌ی‌ نه‌وت و ئابوورییه‌كه‌ی‌ گه‌یاندووه‌.
