باربەرە براگ لە بیست و نۆی نیسانی ساڵی ١٩٤٧ لە شاری مەمفیس لە ویلایەتی تێنەسی لە ئەمریکا لەدایک بووە.
دوای ئەوەی لەگەڵ شاعیر تێد بێریگان لە زانکۆی نۆرس ئیلینۆیز دەخوێنێ، ئینجا دەچێتە شاری نیویۆرک و لە دەیەی حەفتاکان تا نەوەدەکان بەشداری ژمارەیەک پرۆژەی تەنها و هاوبەش دەکات.
باربەرە گەلێ چالاکی شیعریی هەمەجۆری ئەنجامداوە و لە زۆرێک کۆڕ و  فیستڤاڵەکان لەگەڵ ژمارەیەک لە هونەرمەندە چالاکوانە ڕادیکاڵەکان شیعری خوێندۆتەوە چەشنی پاوڵین ئۆلیڤەرۆس و زێد ئێ ڤی و جەنێن هیگز و مۆنیک بەزارتێ.
باربەرە ئێستا لە شیکاگۆ دەژێت و لە فاکەڵتی قوتابخانەی شیکاگۆ بۆ شیعر وانە دەڵێتەوە و هەروەها سیناریۆش دەنووسێ بۆ کۆمپانیای (جەمپ ڕووم).
باربەرە تا ئێستا دوو کتێب و چوار سی دی بڵاو کردۆتەوە و لە پێنج ئەنسۆلۆژیش بەرهەمی بڵاو کراوەتەوە.
بەڕێزان، لەڕێی ئەم گۆشەیەوە و لە کڵاوڕۆژنەی سایتی دەنگەکانەوە هەفتانە هەوڵ دەدەم بە دەقێکی کرێکاری و شۆڕشگێڕانە لەگەڵتان بم.
هەوڵ دەدەم ئەو دەقانە بخەمە بەردەستتان کە سەر بە ئایدێندتی چینایەتی کرێکاران بن، یان دەقگەلێک کە هەڵگری ناوەڕۆکێکی ڕادیکاڵ و شۆڕشگێرانە بن.
هەوڵ دەدەم تا بۆم بکرێ غەدر لە نووسەری دەقەکە نەکەم و ناوەڕۆک و شیعرییەتی دەقەکان بپارێزم، ئێوەش بە خوێندنەوەیان لە هەر کەموکوڕییەکی زمان و وەرگێڕاندا بە ئاگادارکردنەوەم پەیامی چالاکبوونی خۆتان وەک خوێنەرێکی ئاکتیڤ بنوێنن.
بەو ئومێدەی بتوانین لەم پانتاییە بەربەرینەی ئەدەبی کوردیی کە خەبەرێک لە دەقی ڕادیکاڵ و کرێکاریی نییە، ژیلەمۆی دەقە گڕ لە هەناوەکان، بگەشێنینەوە و تەکانێک بە ئەدەبی کرێکاری کوردیی بدەین کە ئەمڕۆ هیچ میدیایەک ئامادە نییە ئاوڕی لێ بداتەوە.
لێرەوە جارێکیتر سوپاسی زۆرم بۆ سایتی دەنگەکان و بەڕێوەبەرەکەی کاک گۆران عەبدوڵا کە بێ دوودڵی ئامادەیی خۆی نیشاندا لە پشتیوانی و سەپۆرتی ئەدەبی کرێکاریی و شۆڕشگێرانە و تەرخانکردنی ئەم گۆشەیە.
