رۆدریغۆ دوتیرتی سەرۆكی هەڵبژێردراوی فلپین رایگەیاند دەیەوێت گفتوگۆ لەگەڵ گەریلا ماوییەكانی سوپای نوێی گەل باڵی سەربازی حزبی شیوعی فلپینی ماوی ئەنجامبدات و پێشوازی دەكات لە گەڕانەوەی سەرۆكەكەی بۆ وڵات و دەیەوێت شیوعیەكان بەشداری كابینەكەی بكەن.
دوتیرتی دوپاتیكردەوە كە دەستی ئاشتی بۆ ماوییەكان درێژ دەكات و ئامادەیە هاوبەشییان لە دەسەڵاتدا پێ بكات خوازیاریشە خۆسێ ماریا سیسۆن، ببێت بە وەزیرو و زیندانییەكانیان ئازاد بكات.
بە پێی سەرچاوەكان دوتیرتی پێشنیاری چوار وەزارەتی بۆ ماوییەكان كردووە لە ناویاندا وەزارەتی كشتوكاڵ و كار و سەرچاوە سروشتییەكان، بۆ ئەوەی كێشەی جوتیاران و كرێكاران چارەسەر بكەن .
خۆسێ ماریا سیسۆن دامەزرێنەری حزبی شیوعی ماوی و سوپای گەلی نوێی فلپین، خۆشحاڵی خۆی بۆ سەركەوتنی دوتیرتی دەربڕی، دوپاتیشیكردەوە كە هیچ پۆستێكی بۆخۆی ناوێت و كەسی دیكەی باش زۆرە لە حكومەتدا كار بكات .
