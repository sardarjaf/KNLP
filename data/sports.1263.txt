 ئیدیسۆن کاڤانی هێرشبەری هەڵبژاردەی ئۆرۆگوای بڕیایدا تا کاتێکی نادیار لە کەمپی وڵاتەکەی بمێنێتەوە لە چیلی، ئەمەش سەرەڕای ئەوەی باوکی لە ئۆرۆگوای دوچاری ڕووداوێکی هاوتوچۆ هات و بەهۆیەوە گەنجێکی تەمەن ١٩ ساڵ کۆچی دوای کرد.
چاوەڕوان دەکرا دوای ئەو ڕووداوە کاڤانی ڕاستەوخۆ بگەڕێتەوە بۆ ئۆرۆگوای بە مەبەستی پشتیوانی کردنی باوکی، بەڵام ئۆسکار تابارێزی ڕاهێنەری شینە ئاسمانییەکان ڕایگەیاند کە هێرشبەرەکەی هەست بە بارگرژییەکی زۆر دەکات بەهۆی ئەو ڕووداوەو ڕەنگە بەشداری دوا ڕاهێنانەکان بکات پێش ڕووبەڕوو بوونەوەی چیلی لە قۆناغی چارەکی کۆتایی کۆپا ئەمریکا.
لەو بارەیەوە وتی :"بەدڵنیاییەوە هەموان تاساوین، چاوەڕوان دەبین بزانین چ بڕیارێک دەدات لە چەند کاتژمێری داهاتوودا" بە دوریشی نەزانی هێرشبەرەکەی پاریس سان جێرمان پێش یارییەکەی چیلی بگڕێتەوە بۆ وڵاتەکەی.
تابارێز ئەوەشی دوپات کردەوە کە تیمی هونەری هەڵبژاردەی ئۆرۆگوای بە تەواوی پشتیوانی کاڤانی دەکەن و ئەو ئازادە هەر بڕیارێک بدات.
جێی ئاماژەیە ڕۆژی سێشەممە باوکی کاڤانی بە ئۆتۆمبێلەکەی گەنجێکی تەمەن ١٩ ساڵی پێکاو بووە هۆی گیان لەدەستدانی و دوای ئەنجامدانی پشکنین دەرکەوت کە بەسەرخۆشی شۆفێری کردووە.
