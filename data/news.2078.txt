سه‌رۆك وه‌زیرانی‌ كه‌نه‌دا كاتی‌ راگرتنی‌ هێرشه‌كانی‌ وڵاته‌كه‌ی‌ بۆ سه‌ر رێكخراوی‌ تیرۆریستی‌ داعش ئاشكرا ده‌كات و رایده‌گه‌یه‌نێت، له‌ به‌رامبه‌ردا ژماره‌ی‌ راهێنه‌ره‌ سه‌ربازییه‌كان بۆ یارمه‌تیدانی‌ هێزه‌كانی‌ عیراق زیاد ده‌كه‌ین.
به‌پێی‌ هه‌واڵێكی‌ كه‌ناڵی‌ (بی بی سی)، جاستن ترۆدۆ، سه‌رۆك وه‌زیرانی‌ كه‌نه‌دا رایگه‌یاندووه‌، وڵاته‌كه‌ی‌ بڕیاریداوه‌، تا 22ی‌ شوباتی‌ 2016، هێرشه‌ ئاسمانییه‌كانی‌ بۆ سه‌ر رێكخراوی‌ تیرۆریستی‌ داعش كۆتایی پێبهێنێت و ده‌شڵێت: له‌ به‌رامبه‌ردا ژماره‌ی‌ راهێنه‌ره‌ سه‌ربازییه‌كان بۆ یارمه‌تیدانی‌ هێزه‌ ئه‌منییه‌كانی‌ عیراق بۆ سێ هێنده‌ی‌ ئێستا، زیاد ده‌كه‌ین.
ئاماژه‌ی‌ به‌وه‌شكردووه‌، كه‌نه‌دا له‌ رێگه‌ی‌ یارمه‌تیدان و راهێنانی‌ هێزه‌كانی‌ سوپای‌ عیراقه‌وه‌، رۆڵێكی‌ باشی‌ له‌ رووبه‌ڕبوونه‌وه‌ی‌ داعشدا ده‌بێت.
حكومه‌تی‌ پێشووی‌ كه‌نه‌دا، كه‌ له‌لایه‌ن پارێزگاره‌كانه‌وه‌ سه‌رۆكایه‌تی‌ ده‌كرا، وه‌ك ئه‌ندامی‌ هاوپه‌یمانی‌ نێوده‌وڵه‌تی‌ به‌شداریی‌ له‌ شه‌ڕی‌ دژ به‌ داعشدا كرد، به‌ڵام له‌ كاتی‌ به‌ڕێوه‌چوونی‌ بانگه‌شه‌ی‌ هه‌ڵبژاردن، لیبراڵه‌كان به‌ڵێنی‌ ئه‌وه‌یان به‌ ده‌نگده‌راندابوو ، له‌ كاتی‌ گرتنه‌ ده‌ستی‌ ده‌سه‌ڵات، فڕۆكه‌كانیان له‌شه‌ڕی‌ داعش ده‌كشێننه‌وه‌، له‌ ئێستاشدا ئه‌و حزبه‌ به‌ڵینه‌كه‌ی‌ به‌رامبه‌ر به‌ ده‌نگده‌ران ده‌باته‌ سه‌ر.
