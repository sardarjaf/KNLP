لە چەند ساڵی ڕابردوودا ڕەخنە و پەنجەی تۆمەتمان بۆ بەرپرسانی وەرزشی ئەم ھەرێمە رادەوەشان پێمان وابوو مامەڵەیەکی نا تەندروست ھەیە لە بەڕێوەبردنی وەرزشیدا و کەسانێک جومگەکانی وەرزشی بەدەستیانەوەیە لە ئاست ئەو بەرپرسیارێتیە گەورە و پیرۆزەدا نین پیاوی بەڕێکردنی ڕۆژن نەوەک پیاوی ڕۆژی تەنگانە ، ڕەخنەکانیشمان لێدانەوەی خراپی بۆ دەکرا بەشێک پێی وابوو کە ئێمە لە بۆسەدا دانیشتویین بۆ کەسانێک لە بەھای کورسی و دەسەڵاتەکانیان کەمبکەینەوە ، بەشێکی تریش نووسینەکانی ئێمەیان بۆ پرکردنەوەی بەرژەوەندی حزب و لایەنەکان دەبینی ھەندێکش بە شارچێتی لە قەڵەمیان دەدا.
رۆژگار ھات و رۆژگاریش تێپەڕی رەخنە و سەرنج و تێبینیەکانمان لە نوسین دەرچوون و تەرجەمەی ئەمری واقیع بون ، ئەوەتا لە دوو ساڵ نزیک دەبینەوە خول و پاڵەوانێتیە وەرزشیەکان راوەستانی یەکجاری بەخۆیەوە بینیوە ، خۆ ئەگەر خولێکیش بکرێتەوە بە چاوپروکاندنێک کۆتایی پێدەھێنرێت بەو ھۆکارەوە چەندین وەرزشکار بوون بە فیتەر و کرێکار و فرۆشیاری کارتی مۆبایل و چەند لاوێکی تریش سەرگەردان بوون و بەناچاری ووڵاتیان بەجێدەھێڵن و بە دەریای ئیجەدا و به رێگا سەخت و دژوارەکاندا رۆژانە تێدەپەڕن ، یەکێتیەکی وەرزش بە سپۆنسەر خول دەکاتەوە بە دەستکەوت و گرنگ و مێژووی لە قەڵەمی دەدەین ئەمە لەکاتێکدایە لەبیرمان کردووە ئەو کارەی ئەمساڵ کردوویانە دەبوو پێش چەند ساڵیک بەرلە ئێستا ھەنگاوی بۆ بنرایە ، لە کاتێکدا ئێمە گاڵتە جاڕیمان بە وەرزش و ژێرخانی وەرزش شارەکانی خوارووی عێراق دەکرد پێمان وابوو ئێمە بە سەدان ھەزار ھەنگاو پێش ئەوان کەوتووین.
بەڵام ئێستا روومان نایات ئه وه باس بكه ين و توانای ئەوەشمان نیە میوانداری پاڵەوانێتیەک بکەین ، ئەوەی ناوی وەرزش بێت لە کۆردستاندا مابێت لەکەدار کراووە ئەوەشی کەنەما وه بەدەردی ساڵی ١٩٨٨ھەڵەبجە دەرمان خواردکران ، لەساڵی ٢٠١٦ ھەڵبژاردنی بەشێک لە یانە و یەکێتیە وەرزشیەکان دەکرێنەوە بەبێ گوێدان و وه ك هةميشه لە مەڵبەند و لق و مەکۆ و بارەگا حزبیەکانیشدا کارەکەیان دووبارە بۆ یەکلایی کراوەتەوە سەرەڕای ئەو نەھامەتیەی کەبەسەر وەرزشی کوردستاندا ھێنان بەشێکی زۆر لە بەرپرسانی ئەم ھەرێمە دووبارە و سێ بارە دە بارە خۆیان کاندید دەکەنەوە بۆ وەرگرتنەوەی پلە و پۆستەکان ، ئێوە لە رۆژی رووناکدا وەرزشی ھەرێمتان بەرە و ھەڵدێر برد بۆیە لە تاریکدا چاوەڕێی ھیچتان لێناکرێت.
