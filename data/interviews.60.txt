لەم چەند ڕۆژەی ڕابردودا حەشدی شەعبی زۆر بەئاسانی توانی بێتە ناو شاری کەرکوک و هەموو ئەو ناوچانەی تریش کە بە ناوچە جێناکۆکەکان ناسراون.
ئەمە هەر زوو ئەوەی دەرخست هەموو ئەو مژدانەی لە دەمی سەرۆکی هەرێمەوە دەبیسران ئەو سەرۆکەی چەند ساڵێکە مافی سەرۆکبونی نەماوە فشە دەرچوون.
ئەوەش دەرکەوت هەموو مێدیای حزب چەواشەکار بوون و تەنیا کاریان ئەوە بووە بینەر و بیسەر فریو بدەن.
لە هەرێمی کوردستاندا هەموو جوڵەیەک بۆ داپۆشینی پڕۆژەیەکی حزبیە.
بۆ ئەوەی سەرۆکی هەرێم لە دەسەڵاتەکەی بمێنێتەوە دەیان سیناریۆ ڕێکدەخرێ.
بۆ ئەوەی مووچە نەدرێت دەیانی تر.
بۆ ئەوەی هاوڵاتی لە مافە سەرەتاییەکانی بێبەش کرێت دەیانی تر کە مانای وایە هەموو ئەو شتانەی دەوترێن بۆ پۆشینی پڕۆژەکانە.
ئەگەر وایە لە ماوەی ئەو بیست و شەش ساڵەی حکومەتی هەرێمدا چ بەرهەمێکمان هەبووە؟ چیمان بەچی کردوە؟ ئایا دەزگای پەروەردە و خوێندنمان دامەزراندوە؟ ئایا دەزگای تەندروستیمان هەیە؟ ئایا خاوەنی سووپایەکی بەهێزین؟ خانوو بەرەمان هیچ مۆرکێکی کوردی پێوە دیارە؟ ئایا چاکسازیمان لە خاکدا کردوەو پەرەمان بە کشتوکاڵمان داوە؟ ئایا لە سامانی سرشتی وڵاتدا وزەی کارەبامان بەرهەمهێناوە؟ ئایا داهاتی نەتەوەو تاکمان بەرزکردۆتەوە؟ ئایا ئازادی بیر و ڕامان قەبوڵ کردوە؟ ئایا ژیانی لاوان و مناڵمان دابین کردوە؟ ئایا ئەگەر لەوانە بێبەش بووبین مانای وایە شتێکمان هەیە بە ناوی ئایدینتی و کەسایەتی کوردی؟ لە ڕاستیشدا مەبەستم ئەوەیە لەسەر ئەوەی دواییاندا هەڵوەستە بکەم.
مەبەستم لە ئایدینتیتی و کەسایەتی کوردیە.
ئەگەر تۆ چاوێک بە کتێبەکانی خوێندن لە سەرەتاییەوە هەتا زانکۆدا بخشێنێت دەزانی مرۆڤی کورد بە شێوەی سیستەماتیک لەوە دووردەخرێتەوە ببێتە خاوەنی شوناس و کەسایەتی خۆی.
شتێک زۆر بایەخی پێدرابێت هەر دینی ئیسلام بووە.
مناڵ لە باخچەی ساوایان و لە سەرەتاتاییدا چەند بەشێک لە قورئان و حەدیسی پێ لەبەردەکرێت بێ ئەوەی لێیان تێبگات.
ئەوە گرنگە بزانێت هەر شتێک لە دەرەوەی ئەوانەدا بێت نرخی نییە.
لە پەرلەمانی کوردستاندا ڕۆژێک لە ڕۆژان گفت و گۆ لەسەر ئەوە نەکرا چۆن بواری خوێندن و پەروەردە گۆڕانی تیا بکرێ.
بەرپرسانی پەروەردە لە خەمی ئەوەدا نەبوون چۆن بەهرەی منداڵ گەشە پێبدرێ و ئەو توانانەی بەزگماک هەیەتی گەورە بکرێ.
ئەمە وایکرد مزگەوت ڕۆڵی گەورە بگێڕێت.
ئەو ڕۆڵەی پێشتر لە دەستی دابوو بۆی بگەڕێتەوە.
هەتا هەشتاکانیش رۆڵی قوتابخانە لە ڕۆڵی مزگەوت گەورەتر بوو بەڵام لە ڕاپەڕینەوە لەگەڵ هاتنی حزبی کوردیدا مزگەوت شوێنی بە قوتابخانە چۆڵکرد.
لەمەوە قوتابخانە تەواو بۆ مزگەوت گۆڕا.
دین لە بنەڕەتدا بێ گوناهە بەڵام کاتێ دەسەڵاتی سیاسیی بۆ پۆشینی پڕۆژەکانی بەکاریدەهێنێ دەبێتە گەورەترین گوناهکار و دەتوانێ مرۆڤی ناکامڵ و شێواو دروستبکات.
وەک مینێکی گەورە وایە تا ئەو کاتەی پێت نەخستۆتە سەری لەژێر زەویدا بێ زیانە بەڵام هەر قاچت پیا نا دەتەقێتەوەو کاری خۆی دەکا.
حزبەکانی کوردی بەمەبەستی فریودانی خەڵک دینیان هێنایە هەموو شوێنێک.
لە هەر شوێنێک پێویستیان بەوە بووبێت دزی و تاڵان بکەن مۆرکی دینیان بەو شوێنە داوە.
بەم شێوەیە جەماوەرێکی گەورەی مرۆڤی دوو ڕوو و فێڵبازیان پێگەیاندووە کە هەموو ئەوانە لەڕێگای خوێندنی دینەوە پەورەردەکراون چ لەقوتابخانە و چ لەمزگەوتدا.
هەموو حزبی کوردی بە ڕاست و چەپەوە دژی سێکۆلاریزمن چونکە هەرکاتێ دین لە دامودەزگاکانی دەوڵەت جیاکرایەوە ئەوان ناتوانن بەو شێوەیەی ئێستایان پڕۆژە نهێنییەکانیان بەڕێوەببەن.
ئەمڕۆ نەوەیەک لەناو حزبی کوریدا پێگەیشتووە تەنیا لە وەهم پێکهاتوە.
ئەو مرۆڤە هیچ شوناسێکی نییە.
ئاسان نییە تۆ مرۆڤێکی کورد بەجیاوازییەکانیەوە بناسیتەوە.
ناکرێ بە بەرهەمەکانیەوە بزانیت ئەو مرۆڤە کوردە وەک ئەوەی دەزانیت مرۆڤێک هەیە ئیسرائیلییە، یەکێکی تر ئەڵمانە و ئەوەی تر چینی و ئەوەیان تریان ژاپۆنییە.
دەڵێن حەشدی شەعبی بۆ کەرکوک و ناوچەکانی تر هات.
ئایا هیچ کاتێ هەبووە ئەم هەرێمە لە حەشدی شەعبی و لە بەعسی چۆڵ بوبێت؟ ئایا لە قوتابخانەکاندا ئەو باوەڕەمان بە قوتابییەکانمان نەگوتووە کە ئەوان هەیانە؟ ئایا لە مزگەوتەکاندا بە زمانی ئەوان سوژدەمان بۆ خواوەندی ئەوان نەبردووە؟ ئایا ناوی ئەوانمان لە مناڵەکانمان نەناوە؟
دەڵێن پێشمەرگە خۆی لەبەردەم حەشدی شەعبیدا نەگرت.
بۆچی بیگرێت ئەگەر ئەو خواوەندی ڕاستەقینەی لەپشت بێت بەڵام پێشمەرگە خواوەندی ئەوی قەرزکردووە؟ ئەو خواوەندە بۆچی پشتی کەسەکانی خۆی بەردەدات و پشتی ئەوانەی تر دەگرێت؟
