دزەپێکردنی ژمارەیەکی زۆر لە بەڵگەنامە و زانیاری تایبەت دەریخستووە کە چۆن کەسایەتیە دەوڵەمەند و سیاسییە بەهێزەکان (باج- ئەو وڵاتانەی رێژەی باجدان تێیاندا نزمە) بەکارهێناوە بۆ شاردنەوەی سەروەت و سامانی خۆیان.
ئاشکرابوونی‌ زیاتر لە یانزە ملیۆن بەڵگەنامەی‌ کۆمپانیایەکی یاسایی پاناما (مۆساک فۆنسکا)، بە خێرایی‌ بووە دەنگدانەوەیەکی‌ جیهانی‌.
کۆمپانیای موساک فۆنسکا کۆمپانیایەکی راوێژکاری یاساییە و بە یەکێک لە نهێنیپارێزترین کۆمپانیاکانی جیهان دادەنرێت کە کاری کردووە بۆ ئەوەی دەیان کۆمپانیای وەهمی بتوانن لە رێگەی ئەوەوە مامەڵە نایاساییە داراییەکانیان ئەنجامبدەن بەبێ ئەوەی هیچ باجێک بدەن.
بەڵگەنامەکان دەریدەخات چۆن کۆمپانیاکە یارمەتی کڕیارانی خۆی داوە کە بێ ئەوەی‌ باج بدەن بتوانن پارە سپی بکەنەوە و مامەڵەی‌ نایاسایی دارایی ئەنجامبدەن، بەڵام کۆمپانیاکە دەڵێت بۆ ماوەی (40) ساڵە بەبێ گلەیی و ڕەخنە کاری کردووە و هەرگیز بە ئەنجامدانی تاوان تۆمەتبارنەکراوە.
بەپێی ئەم بەڵگەنامانە، زانیاری لەسەر 72 بەرپرسی ئێستا و پێشتری جیهان ئاشکرابووە، بەتایبەت ئەو دیکتاتۆرانەی کە گەلەکانیان چەوساندووەتەوە.
لەناو لیستی بەرپرسە باڵاکاندا ناوی هەریەک لە حوسنی موبارەک سەرۆکی پێشووی میسر، موعەمەر قەزافی، سەرۆکی پێشووی لیبیا، بەشار ئەسەد سەرۆکی سوریا و ئەیاد عەلاوی جێگری سەرۆک کۆماری عیراق بەرچاودەکەوێت.
جیرارد ڕایڵ، بەڕێوەبەری گرووپی رۆژنامەنووسانی نێودەوڵەتی شرۆڤەکاری و بەدواداچوون(ICIJ) ، وتی: بەڵگەنامەکان کاروباری رۆژانەی کۆمپانیای مۆساک فۆنسیکا لەماوەی 40 ساڵی ڕابردوودا لەخۆدەگرن، لە ساڵی 1977ەوە هەتا ساڵی 2015.
بەڵگەنامەکان دراونەتە ژمارەیەک دەزگای‌ ڕاگەیاندن و  لە ناویشیاندا رۆژنامەی (زە دوێتچە سایتۆنگ)ی‌ ئەڵمانی‌ کە رۆژنامەکە دواتر لەگەڵ (ICIJ) دا هاوبەشی پێ کردووە.
هەروەک تۆڕی کەناڵی BBC و رۆژنامەی گاردیانی بەریتانی لەنێوان (109) دەزگای ڕاگەیاندندان کە لە 76 وڵاتی جیهاندا شرۆڤە و بەدواداچوون دەکەن بۆ بەڵگەنامەکان.
بی بی سی ڕایگەیاندووە  ناسنامەی سەرچاوەی دزەپێکردنی بەڵگەنامەکان نازانێت.
بەڵگەنامەکان چەند دامەزراوەیەکی کەمی پێش ساڵی 1977 لەخۆدەگرێت، بەڵام بەشێوەی ناوبەناو باسکراون کەمتر لە %1ی کۆمپانیاکان پێکدەهێنێت.
هەرچەندە زانیاری و بەڵگەنامەکان دەگەڕێنەوە بۆ ساڵی 1977، کۆمپانیای مۆساک فۆنسکا تەنها دوای ساڵی 1986 ناو و پێکهاتەکەی گۆڕاوە بۆ ئەم ناوەی ئێستا، کاتێک (ڕامۆن فۆنسکا) کۆمپانیا بچووکە یاساییەکەی‌ خۆی لە وڵاتی پاناما لەگەڵ کۆمپانیایەکی دیکەی خۆماڵیدا تێکەڵکرد کە لەلایەن (جۆرگین) مۆساکەوە بەڕێوەدەبرا، کە هاوڵاتییەکی خەڵکی پانامای بە ڕەچەڵەک ئەڵمانییە.
ئێستا کۆمپانیای مۆساک فۆنسکا بە یەکێک لە گەورەترین پێنج فرۆشیاری جیهانی دەژمێردرێت.
ئەم کۆمپانیایە زیاتر لە 500 کارمەند و هاوکاری هەیە لە زیاتر لە 40 ئۆفیسی خۆی لەسەرانسەری وڵاتانی جیهانەوە، لەنێوانیشیاندا سێ ئۆفیس لە سویسرا و هەشت ئۆفیس لە چین.
مۆساک فۆنسکا سەرەتاکانی بۆ ساڵی 1986 دەگەڕێتەوە و دواتر فۆنسکا بە پێکەنینەوە بە رۆژنامەنووسێک دەڵێت: "ئێمە دڕندەیەکمان دروستکردووە."
فۆنسکا ساڵی 1952 لە پاناما لەدایکبووە و لەزانکۆی پاناما و سکوڵی لەندەن بۆ ئابووری یاسا و زانستی سیاسی خوێندووە.
لەتەمەنی گەنجێتی خۆیدا جارێکیان باسی ئەوەی کردووە کە  هیوای وایە جیهان رزگار بکات، و پێشتریش خۆزگەی خواستووە ببێتە قەشە و دواتریش بۆ ماوەی پێنج ساڵ لە جنێف کاری‌ بۆ نەتەوە یەکگرتووەکان کردووە.
مۆساک لە ساڵی 1948 لە ئەڵمانیا لەدایکبووە، دواتر لە سەرەتای ساڵانی شەستەکانی سەدەی رابردوودا لەگەڵ خێزانەکەیدا رۆیشتووە بۆ پاناما.
بەڵگەنامەکان دەریدەخەن، دوای جەنگ باوکی مۆساک ئۆفەرێکی خستووەتە بەردەم حکومەتی ئەمریکا کە وەکو سیخوڕ کاربکات و باسیلەوەشکردووە "خەریک بووە پەیوەندی بکات بە رێکخراوێکی نهێنی، ئیتر یان لەو نازییە کۆنانەی بوونەتە کۆمۆنیست یان لەو نازییە نەگۆڕاوانەی کە خۆیان لەژێر ناوی کۆمۆنیستدا شاردووەتەوە."
ئەفسەرێکی هەواڵگری سەربازی نووسیویەتی کە ئۆفەری سیخوڕیکردن بۆ ئەمریکا ڕەنگە بە سانایی "هەوڵێکی زیرەکانە بووبێت بۆ دەربازبوون لە ڕەوشێکی ناخۆش."
کۆمپانیای موساک فۆنسکا باس لەوە دەکات کە هەمیشە بۆ ئەوەی دڵنیابێتەوە کە هاوکارەکانی لە سپیکردنەوەی پارە، ڕاکردنی نایاسایی، پشتیوانی تیرۆر و کارە نایاساییەکانی تر دەستیان نەبووە، بەپێی پرۆتۆکۆڵە نێودەوڵەتییەکان مامەڵەی لەگەڵ کردوون، راشیگەیاندووە، ئەوا لە چوارچێوەیەکی ئاساییدا کاریان کردووە و زۆر نیگەرانن لەوەی کەڵکی خراپ لە کارەکانیان وەرگیراوە.
