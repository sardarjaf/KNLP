مەکتەبی سیاسی یەکێتی بەزۆرینەی دەنگ و (بە نەخێری تەنها دوو دەنگ) پڕۆژەکەی بەرهەم ساڵح-یان لەکۆبونەوەکەی کەرکوکدا کرد بەپڕۆژەی یەکێتی، کەچی لەکۆبوونەوەی سەرکردایەتیدا، ئەو حزبە نەک خۆی لەپڕۆژەکەی بێ بەری کرد، بەڵکو خەریک بوو شانەی دوو دەیەی سیاسەتی چەوت و چەوێڵی حزبی کوردی، لەسەری ئەودا بشکێینن.
لەدیدارەکەی NRT دا بەرهەم ساڵح زوو فریاکەوت و بەدیبلۆماسیەتێکی ئارام و بەکوردیەکی بێ گرێ وگۆڵەوە، پیلانەکەی قڵپ کردەوە و ڕاشکاوانەش وتی پڕۆژەکەی من، هیچ نیە جگە لەهەوڵێکی خەمخۆرانە بۆ هێنانە دەرەوەی ئەو بەردەی، کۆمەڵێک نەزانی سیاسی، خستۆیانەتە گۆمی خراپ شڵەقاوی حزبۆکراتیەتی کوردیەوە.
لەهێنانە دەرەوەی ئەو بەردەدا، بەتەنیشت پارتی و گۆڕان و یەکێتیەوە (کەیەک بەدوای یەکدا سودمەند دەبوون ) ڕەنگە بەشێوەیەکی تاکەکەسیش دوو کەس دەبوون بەبراوەی موکەڕەڕ، ئەوانیش بەرێزان (مەسعود بارزانی) و (نەوشیروان مستەفا) بوون، کە یەکەمیان دەیتوانی لە سازانێکی نیشتیمانیدا سەرکردایەتی هەرێمەکە وەربگرێتەوە و (دووهەمیشیان دەیتوانی سەرکردایەتی گۆڕانکاریە ڕیشەییەکان بەگۆڕینی ڕەشنوسی دەستورو سیستمی سیاسی هەرێمیشەوە خاوەندارێی بکات.
خودا بەرهەم ساڵحی خۆشویست، کاتێک پڕۆژەکەی لەلایەن سەرکردایەتی یەکێتی و جڤاتی گۆڕانەوە ڕەت کرایەوە.
چونکە بەم کارەی بەرهەم ساڵح ،کاسبی بۆ مەسعود بارزانی و نەوشیروان مستەفا و سەرکردایەتی حزبەکەی و پارتی و گۆڕانیش دەکرد.
کەهەر یەکەیان لەئاستی خۆیەوە بەشێوازێک لەشێوازەکان بۆی لە بۆسەدابوون.
بەگوێی بەرهەم ساڵح مەکەن، چونکە ئەو لەپێناو بەرژەوەندی خەڵک و خاکی کوردستان و یەکڕیزی لایەنە سیاسیەکاندا، ریسک بەناوبانگ و ئایندەی سیاسی خۆیەوە دەکات، لەکاتێکدا، ئەو بۆ ئایندەی هەرێمەکەی لەهەموان پیویست ترە.
