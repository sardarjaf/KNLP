هیچ کاتێک، هیچ توێژەرەوەیەک و لێکۆلەرەوەیەک ناتوانێک ناوی پاوڵۆ فرێری نەهێنێت و سەرنج نەخاتە سەری، کاتێک باس لە شانۆی سەکۆ و گەمەی سەکۆ، سەنتەری شانۆی چەوساوەکان و ئۆگستۆبواڵ بکات.
لێرەدا دیدگایەک دەخەینەر سەر کتێبە بەناوبانگەکەی پاوڵو فرێری، پیداگۆگی چەوساوەکان، هەروەها چۆن بۆتە کتێبی پیرۆزی بواڵ، میتۆدی کارکردنی لەو کتێبەوە سەرچاوەی گرتووە.
جێی خۆشحاڵیە کە برای ئەزیم کاک جیهاد محەمەد ئەم کتێبەی لەزیر ناوی هونەری پەروەردەو فێرکردنی ستەملێکراوان بە کوردی کردووە.
سەرەڕای ئەوەی فرێری هاوکار و یارمەتیدەری دامەزراندنی سەنتەری شانۆی چەوساوەکانە، ئیلهام بەخشێکی زۆری کارکردنی ئۆگستۆ بواڵیشە، بواڵیش بە هەمان شێوە و تەواوکەری پرۆژە ناوازەکەی فرێریە لەبارەی نەهێشتنی نەخوێندەواری.
لە مانگی ئەوگوستی ساڵی 1973 دا ئەوگستۆ بواڵ بە هاوکاری پاوڵۆ فێری پرۆشێکتێکیان هەبوو بە ناوی ئاڵتین، کە بە چەند گوزارشتێکی هونەری و دژی قەلاچۆکردنی نەخوێندەواری ئەم کارەیان جێبەجێکرد، کە شانۆو دەڕبرینی شانۆی لەو هەڵمەتەدا بەکارهێنران.
فرێری بۆ پشت بە ستن بۆ سەرکەوتنی ئەم کارەی وەک خۆی دەڵێت، پەنامان بۆ ئەوە دەبرد کە شانۆییەکی بچوکی چەند خولەکی نمایش بکەین،  کە ناوەرۆکەکەی لەو تێمایانەبێت کە پەیوەست بوو بە ئامانجەکانمان، واتە بابەتەکان بە ڕووتی و بە بێ چارەسەر، وەک سیمبوڵێک بەکاربهێنرێت، وەک ڕەوشێک کە کێشەکە بۆ دیالۆگ نمایش دەکات.
ئەمەش ئەو سەرەتایە بوو کە بواڵ بە شانۆی سەکۆ کاری کرد.
جاری وا هەبوو ناوەرۆک و زانستی کتێبێک دەکرا بە تێمای شانۆییەک .
بەمەش ئەو بابەتانەی کە لەخەڵکەوە هاتبوون دووبارە دەکرایەوە بۆیان، نەک وەک پیشاندانی ناوەرۆکەکەی بەڵکو وەک کێشە گەلێک بۆ چارەسەرکردن.
سەرەتا میتۆدەکەی فرەیرێ یەکەمجار وەک میتۆدێک بۆ فێرکردنی نەخوێندەواران گەشەی پێدرا، پاشان ووردە ووردە پەرەی سەند و چووە ناو جەماوەرەوە.
فرێری باس لە پرۆسەی بە مرۆڤ بوون دەکات، کە پاڵپشتی دەکاتەوە بە پرۆسەی خوێندنەوە.
هەمیشە لە هەوڵی ئەوەدا بووە کە  لە کاتی گەرانەوەی بەها مرۆییەکان بۆ چەوساوەکان، نابێت ئەوان دەورەکان بگۆڕنەوە ، چەوساوە ببێت بە جەللاد و چەوسێنەر بە قوربانی  بەڵکودەبێت هەست و بەهای مرۆڤایەتیان هاوشان بکرێت.
که‌واته ئه‌مه ئه‌رکی مه‌زن‌و مێژوویی مرۆڤایه‌تییانه‌ی چه‌وساوه‌کانه.
ئازادکردنی خۆیان‌و له هه‌مان کاتدا ئازادکردنی چه‌وسێنه‌ره‌کانیشیانە، جونکە کاتێک چەوساندنەوە هەبێت هەم چەوسێنەر و هەم چەوساوە لە بەها بەرزەکانی مرۆڤایەتی داماڵراوە.
فرێری زانستی پەروەردەو فێرکردن لە سەر دوو سیستەم دادەرێژێت، سیستەمی بانکی و سیستەمی ڕزگاری و ئازادی.
فێرکردنی بانکی پشت بەو مۆدیلە دەبەستێت کە وادەزانێت زانیاری تەنها بەرهەمە یان کەرەستەیەکە لەدەرەوەی ووشیاری میشکی مرۆڤدا بوونی هەیە، بە شێوەیەک لە شێوەکان دەبێت هەڵبگیرێت،  لەکاتی پێدانەوەی زانیاریشدا نابێت قەوارەکەی بگۆڕدرێت، بۆیە لای مامۆستا زیرەکترین خوێندکار ئەو خوێندکارەیەک کە زانیاریەکانی کت و مت وەک خۆی کۆپی کردۆتەوە.
فرەیرێ ئەم سیستەمە لە پرۆسەی پەروەردەدا وا ناو دەنێت، کە خوێندکار دەبێت بە بینەری نمایشێک نەک بونیادنەر.
لەم پرۆسەیەدا خوێندکار بیری پێ دەهێنرێتەوە، نەک خۆی بیربکاتەوە فێر بێت.
هەروەها سیستەمی ڕزگاری و ئازادیس بە ڕووی دیالۆگدا دەکرێتەوە.
پرۆسەی فێربوونی ڕاستەقینەو  زانستی سەردەمیانەش کە بە ڕووی دیالۆگدا دەکرێتەوە، مانای ئەوەیە، کە کێشەکان نمایش بکات و  ئەنالیزەیان بکات تا بەئاسانی بتوانرێت گۆرانکاریان تیابکرێت، لەبەر ئەوە دەبێت دیدێکی ڕەخنەگرانە پراکتیک بکرێت.
ئەگەر بەو شێوەیەمان کرد واتە پرۆسەیەکی دیالۆگکارانەمان ئەنجامدا، ئەویش پێچەوانەی پرۆسەی فێرکردنی بانکییە، کە تەنها ئەکی دانان و کۆپیکردنەوەی زانیاری مامۆستایە.
پاوڵۆ فرەیرێ پرۆفیسۆرێکی بواری پەوروەردە و زانست بوو لە بەرازیل، پەروەردەیەکی زانستی گەڵاڵەکردبوو بۆ ستەم لێکراوان.
ئەو لە کتێبەکەیدا دەڵێت هەموو وانەو فێرکردنێک لە روانگەی مرۆڤەکانەوە ئامادەدەکرێت.
لە وێدا ئەو بەهایانە هەیە جا بە هوشیارییەوە بێت یان ناهوشیاری لەکاتی ئامادەکردنی وانەوتنەوەدا.
ئەویش مامۆستا ئاراستە دەکات کە بیر بکاتەوە و پلان بۆ وانە ووتنەوەکەی دابنێ.
بە واتایەکی تر میتۆدی مامۆستاکە کاریگەری هەیە کە پاشان چۆن کاردەکات لەگەڵ خوێنداکران.
لە حاڵەتی چەوساندنەوەشدا سیستمی پەروەردەو فێرکردن دەکەوێتە دەست چەوسێنەران، لەوکاتەشدا ناتوانیین ئازادی و ئاسودەهی فەراهەم بکەین.
ئەوکات سیستمی پەروەردە دەبێتە ئامرازی بەرداوامی سەرکوتکردن.
لەمەوە فرەیرێ هەوڵ دەدات باس لە پێداگۆگی چەوساوەکان بکات، سیستمی پەروردە  بکەوێتە دەست چەوساوەکان.
ئەویش بە مانای گۆڕینەوەی دەورەکانیان نا، بەڵکو بە مانای هێنانەدی رۆشنبیریەکی نوێ و تێگەیشتن لە خود.
و سیستمی پەروەردە و ئاڵو گۆری زانیاری.
لە گوڕینی دونیاشدا مەحاڵە بتوانین بە بێ ئەکتیڤکردنی خود دونیا بگۆرین و ، خود کەنارگیر بکرێت.
تۆنی بڵێر لە یەکێک لە چاوپێکەوتنەکاندا باس لە گرنگی پرۆسەی خوێندن و کردەوەی توندو و تیژی کۆمەڵگا دەکات و دەڵێت  سیستمی خوێندن تیرۆر لەناو دەبات.
ئێمه‌ پێویسته‌ یه‌كبگرین بۆ ئه‌وه‌ی توندڕه‌وی له‌ناوببه‌ین، وه‌ پێویسته‌ مه‌سه‌له‌كه‌ به‌جیهانی بكه‌ین، گشت حكومه‌ته‌كان ده‌بێت به‌رپرسانه‌ پرۆسه‌ی خوێندن ڕه‌چاو بكه‌ن بۆ گه‌نجان، تاوه‌كو به‌وپه‌ڕی ڕێزه‌وه‌ قبوڵی به‌رامبه‌ره‌كانیان بكه‌ن جا گه‌ر خاوه‌نی ئاینێك و باوه‌ڕێك و كلتوورێكی جیاوازیش بن.
ئه‌وه‌ هه‌ڵبژارده‌ی خۆمانه‌ گه‌ر بمانه‌وێت بۆ توندڕه‌وه‌كانی بسه‌لمێنین كه‌ ئێمه‌ بیرۆكه‌ی له‌وانه‌ی ئه‌وان باشترمان هه‌یه‌، بیرۆكه‌كه‌شمان بریتییه‌ له‌ پێكه‌وه‌ ژیان و له‌یه‌كتره‌وه‌ فێربوون.
ئه‌مه‌ش ده‌بێت ناوه‌ڕۆكی پرۆسه‌ی خوێندن بێت.
پاوڵو فرێرێ دەلێت: مامۆستاو خوێندکار هەردووکیان زانیاریان هەیە کەوا پێویستە هەردووکیان ئەو زانیاریانە ئاڵوگۆر بکەن لەناو خۆیاندا، بۆ ئەوەی ئەو زانیاریانە گەشەبکات و دەوڵەمەندی بکەن.
خوێندکار زانیاری خۆی بەدەست دێنێت ئەویش بەهۆی ئەوەی کە لە هەڵوێستەکەی ڕەنگ بداتەوەو ڕەوشەکە بگوڕدرێت.
ئۆگستۆ بواڵ و پاوڵۆ فرەیرێ بە ڕوون و ئاشکرایی لە تیۆریەکانیاندا باسی چەوساندنەوە دەکەن.
کاتێک بواڵ باس لە چەوساندنەوە دەکات، مەبەست لێی ئەوەیە کە گروپێک هەمژموونی هەیە بەسەر گروپێکی تردا.
ئەو چینە باڵادەست و خۆسەپێنە چینی خوارەوە بەرێوە دەبات.
پیاو ژن دەچەوسێنیتەوە و بەرێوەی دەبا، بەتەمەنەکان بەسەر گەنجەکانەوە، هەندێک رەگەز ئەوانی دی بەرێوە دەبات.
هەرکاتێک مرۆڤ لە حاڵەتی چەوسانەوەدا بێت مەبەست تێیدا ئەوەیە کە مرۆڤەکە لە ڕەوشێکدایە کە ناتوانێت دەرباز بێت، یان کاریگەری هەبێت.
ئۆگستۆ بواڵ کە لەبارەی چەوساندەوەوە قسەدەکات، دەیبەستێتەوە بە پەیوەندیەکانی خەڵک بەیەکتریەوە.
بەڵام پاڵو فریرێ کە لە بارەی چەوساندەوە قسە دەکات، پەیوەستی دەکات بە پرۆسەی خوێندن و فێرکردنەوە، لەگەڵ ئەوەشدا دابەشی دەکات بەسەر دنیای هەژاران و دەولەمەندان.
بە هاوشیوەی بواڵ ئەویش وایدەبینێت کە چەوساندنەوە کەوتۆتە نێوان ژێردەستەیی هەژاران و هێزی دەوڵەمەندان.
کە لە هەڵومەرجی دۆخی چەوساندنەوەدا ئازادیش دێتە وجود.
ئازادیخوازان هەوڵی کارەکەی خۆیان دەدەن کە دەرباز بن لەو کۆت و بەندی چەوساندنەوەیە، بەڕوون و ئاشکرایی  هەموو جۆرە کردارێک دەکەن و رێگایەک دەگرنەبەر بۆ گۆڕینی ستروکتوری ئەو کۆمەڵگایە.
گەیشتن بە ئازادی ئازادی ئەوەیە کاتێک تاکەکان ئەو کلێشە کۆنەکە تێک دەشکێن کە هەبووە.
تا بگەنە ئەو ئاستەی کە ڕیگایان لێنەگیرێت بۆ ئەو پێشکەوتنەی کە پەیوەستە بە خۆیان.
کۆمەڵگای ئازاد و بێ چەوساندنەوە ئەوەیە کە هەموو شکڵە کۆنەکان بروخێنرێت و خەلک بە ئازادی بنیاتی بنێت و بەشداری تێدا بکات.
ئەم چەمکە بەهەمان شێوە بەکاردێت لە خوێندن و فێرکردندا کە تاکەکان یان کۆمەڵگا ئەو سترکتورە کۆنە بگۆرێت، کە بەشداری تاکەکانی سنوردار کردووە.
بەشداربووان بەڕوون و ئاشکرایی لە بابەتەکەدا ناوزەند دەکرێن،  مەبەست تێیدا کە دەرفەتیان پێبدرێت، لە کۆمەڵگادا یان لە گروپە لۆکالیەکاندا بەشدار و هاوکار بن، بەشداربوان نزیک دەبنەوە لەو پەیوەندیەی کە رۆڵی خۆی دەبینیت و کارێک دەکات.
بەڵام داوای لێناکرێت کە راستەوخۆ دەست بەکاربێت.
کە بوارت پێبدرێت و کاربکەیت و بتوانیت رۆڵ ببینیت، مانای وایە کە چەوساندنەوە ناهێنیتە بوون.
هەر کەسێک بەشداری دەکات واتە بیری لە بوونی خۆی کردۆتەوە، چوونکە بیرکردنەوە لەو واقیعە واتە بیرکردنەوە لە بوونیان.
سەیرکردنی خۆیانە لە چ سوچێکی ئەم جهیان و واقیعەدا وەستاون، بۆ زیاتر گەشەسەندن و باسکردنی ئەو چەمکە دابەشکردنە، لە بەشدار بوونی پاسیڤ یان ئەکتیڤ، لێرەدا سوبجەکت و ئۆبجەکت بەکاردەهێنرێت.
فرەیرێ باس لە خوێندکار دەکات وەک ئۆبجەکتیڤ کە تەنها زانیاری خەز دەکات، بەڵام هەرگیز فێری ئەوە ناکرێت کە چۆن ئەو زانیاریە بەکاربهێنێت، فرەیرێ ئەو سیستەمە ناو دەنێت سیستەمی بانکی.
هەروەک فرەیرێ وەک بواڵیش هەمان تێروانینی هەیە ودەڵێت: بینەران واباشە ئەو رۆڵە پاسیڤە فڕێ بدەن، نەهێلێن ئەکتەرەکان لەبری ئەوان قسەبکەن و ڕۆڵ ببینن، بەڵکو خۆیان پەرچەکرداریان هەبێت و کاربکەن و سوبجەکت بن.
خۆیان ببنە پاڵەوانی سەرەکی و ڕووداوەکان بگۆڕن، نەک پێشوازی لە بۆچون و فکری ئەوان بکەن و وەریبگرن.
بەڵکو خۆشیان دەرفەت دروست بکەن و رۆل ببین، بە گفت و گۆ  تێروانیەکانی خۆیان تاقی بکەنەوە.
فرێری لە میتۆدەکەیدا ناو و ڕۆڵی پیداگۆگ / مامۆستا دەگۆڕێت و ئەکێکی تریان پێدەدات، رۆڵە ئۆبجەکتیڤەکە لە خوێندکار لێوەردەگرێتەوە رۆڵێکی سوبجەکتیڤی پێدەبخشێت، لەو  بەرنامەیەدا فێرخواز و مامۆستا و خوێندکار پێکەوە بەدوای زانیاریدا دەگەرێن و ئەنالیزەی بابەتەکان دەکەن، بە یەکگرتنی زانیەریەکانی هەردووکیان لەسەر ئەو بابەتەی خراوەتە بەر باس، واتە پێکەوە بەپێی پرەنسیپی گۆڕینەوەی ڕاوبۆچوونەکان لەسەر هەر هەر پرسێک کە جێی بایەخی تاک وکۆمەڵ بێت، ڕۆلی هەردووکیان تەواوکەری یەکترین.
لەبەر ئەوە هەردووکیان هاوڕان لەسەر ئەوەی کە پەیوەندی نێوان مامۆستاو خوێندکارــ  وەک پەیوەندی بینەرو ئەکتەر  وایە.
هەروەک چۆن فرەیرێ لە سیتمی ئازادی دیالۆگدا خوێندکارو مامۆستا  پێکەوە باس و خواس لەسەر بابەتەکە دەکەن، بە پێی پرنسیپی ڕا و راگۆرینەوە دیالۆگ دەکەن،  بەمشێوەیە بواڵ بە ئەکتەرو بینەر دەڵیت بەشدار، کە پێکەوە واقع ئەنالیزەو شیکار دەکان، لەگەڵیشیدا پراکتیکی دەکەن، پرۆسەی توێژینەوەوە بنیادنانە، ئەو ئاستانەی لەبەردەم گۆڕاندا  بۆ ئازادی و دیالۆگ کردن لە نمایشەکەدا دێنەپێش وەلا بنرێت.
شانۆی چەوساەکان ( T.O ) لێرەدە دەبێت بە چەمکێک بۆ تیۆریەکەی ئۆگستۆ بواڵ، کە چۆن شانۆ وەک کەرەسەیەکی کاریگەر بۆ ئازادی دەبینیێت.
هەرەوەها بناغەی بیری بواڵ ئەوەیە بەو مانایەی کە شانۆ پێویستە وەک ( منتدی ــ ووت و وێژ ) و دیالۆگ بۆ گۆرینی کۆمەڵگا مامەڵەی لەگەڵدا بکرێت.
ئەو چەمک و تێگەیشتنەش ئەوەیە کە وەک یەکەیەک ، هەم وەک تەکنیک و میتۆد تیوۆریەکەی لە یەک یەکەی گشتیدا سەیربکرێت و جێبەجێبکرێت.
ئۆگستۆ بواڵ و فرێری دوو ناوی تەواوکەری یەکترین.
بواڵ کە ووشەی چەوساندنەو و لە کتێبەکەی لە فرێرێ وەرگرتووە، بە هەمان شێوە سەنتەری شانۆکەی و کارکردنەکەی هەمان ناوی کتێبەکەی بواڵەوە، کە ووشەی  چەوساندنەوە و گەشەپێدان دوو چەمک و کارکردنی زۆری ئەو دوو کەسەن.
ناونانی کتێبەکەی فریری پیداگۆگی جەوساوەکان، ، بابەتێکە کە چەوساندنەوەو ستەمکاری دەکات بە بابەتی بیرکردنەوەی ستەملێکراوان، پیداگۆگی چەوساوەکان ئەو ئامرازەیە، کە بەهۆیەوە بەشێوەیەکی ڕەخنەگرانە، دەتوانن نامرۆڤبوونی خۆیان و چەوسێنەران و ستەملێکراوانیش بدۆزنەوە.
تەوەری سەرەکی میتۆدەکەی فرەیرێ مرۆڤە!
کۆی پرەنسیپەکانی ئاراستەی بە مرۆڤ بوون دەکات، هەروەها لەلای بوالیش گەرانەوەی بەهای مرۆڤ بوونە بۆ مرۆڤەکان.
مەبەست تێدا ئەوەیە کە تیۆری پەروەردەو فێرکردن پیداگۆگیکەی پاوڵو فرەیرێ باس لەوە دەکات چۆن فێرکردن لەسەر چەمکی چەوساندنەوەی خوێندکاران بنیاتنراوە، لەو جۆرە سیستەمانەدا درێژە بەبەردەوامی ئەوە دەدات کە قوتابی رۆڵی ئۆبجەکتیڤ بگێرێت و تەنها گوێگر بێت وە فێری ئەوە بکرێت کە تەنها زانیاری خەزن بکات، مانای ئەوەی کە بانکی زانیاریەکان سیخناخ بکەین لە زانیاری، بێ کەڵک وەرگرتن.
مامۆستا دەسەڵاتی خۆی دەسەپێنێت بەسەر خوێندکاوان، وەک چۆن لە سیستمی پەروەردە ئێستا لە کوردستان هەیە.
ئەمەش ئەوە دەگەیەنێت کە تەنها مامۆستا خاوەنی زانیاریە و ئەویش دەیگوێزێتەوە بۆ خوێندکاران و ئەوانیش دەبێت کۆپی بکەن و بیڵێنەوە.
فرەیرێ دەڵێت، ئەم جۆری سیستمی پەروەردەیە نوێنەرایەتیەکی گەوەرەی ئەو سیستەمە دەکات کە خوێندکار تێیدا دەچەوسێتەوە.
ئەو دەڵێت، سیستمی پەروەردەو خوێندن دەبێت بکرێتەوە بە ڕووی دیالۆگ و ڕەنگدانەوە و بەیەک گەیشتن، لەوێدا خوێندکار و مامۆستا یەکسانن، زانیاریەکان پێویستە لەسەر پەیوەندی کەسەکان بە دەوروبەریانەوە بنیاتبنرێن.
