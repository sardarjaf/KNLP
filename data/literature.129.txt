تۆ ئه‌گه‌ر كتێبت خۆشویست، ئه‌وه‌ مرۆڤایه‌تیت خۆشده‌وێ.
تۆ ئه‌گه‌ر كتێبت خۆشوست، ئه‌وه‌ بوونی خۆت خۆشده‌وێ.
تۆ ئه‌گه‌ر كتێب بخوێنیته‌وه‌، ئه‌وه‌ ژیانی خۆت ده‌خوێنیته‌وه‌.
تۆ ئه‌گه‌ر عاشقی كتێب بیت، ئه‌وه‌ عاشقی ژیانیت.
تۆ ئه‌گه‌ر ماڵه‌كه‌ت پڕ له‌ كتێب بێت، ئه‌وه‌ پڕ له‌ نوری جوانیی و پڕ له‌ بۆنی خۆشی مه‌عریفه‌ ده‌بێت (ئای كتێب، تۆ چ سیحربازێكی ڕۆحی شه‌كه‌ت و سه‌رشێتی منی!
تۆ چ پزیشكێكی فرۆیدانه‌ی، كه‌ ده‌ته‌وێ هه‌موو كونجه‌ تاریكه‌كانی ڕۆحم بپشكنی و ببینی!
تۆ چ موعجیزه‌یه‌كی ئه‌ی كتێب، كه‌وا خواوه‌ندان و ئیمپراتۆره‌كانیش ڕێزت ده‌گرن و ملكه‌چی یاسا و ڕێسا و بڕیاره‌كانی زمانی تۆن!
ئه‌ی كتێب، من له‌ به‌هه‌شتی تۆوه‌، هه‌موو خواوه‌نده‌كانیش ده‌بینم.
له‌ دۆزه‌خی حه‌قیقه‌ته‌كانیشته‌وه‌، شه‌یتان و ئه‌هریمه‌ن ده‌یبنم.
ئای كتێب، تۆ چه‌ند مه‌زن و چه‌نده‌ جوانی!
تۆ چ موعجیزه‌یه‌كی هه‌ر هه‌موو سه‌ده‌كانی ئه‌ی كتێب!…).
ئازیزم، تۆ ئه‌گه‌ر كتێب بكڕی، ئه‌وه‌ چاكه‌ و مه‌عریفه‌ به‌ ژیان ده‌به‌خشی.
تۆ ئه‌گه‌ر كتێبت له‌ ده‌ست بێ، ئه‌وه‌ له‌ هه‌موو كه‌سێك جیاوازتری: ئه‌وه‌ خۆتی؛ چونكه‌ كتێب هاوڕێیه‌كی هه‌میشه‌ییته‌.
تۆ ئه‌گه‌ر وشه‌ت خۆشویست، ئه‌وه‌ به‌ ته‌مایت چێژ له‌ حاڵه‌تی نه‌مریی بكه‌یت.
تۆ كه‌ ده‌چیته‌ ناو جیهانی وشه‌وه‌‌، ئه‌وه‌ وه‌ك خواوه‌ند هه‌موو جیهان ده‌بێته‌ موڵكی تۆ… گه‌لۆ، ئه‌دی هه‌موو شتێك له‌ وشه‌وه‌ ( له‌ زمانه‌وه‌) هه‌ڵناقووڵێ؟
كه‌واته‌ ئه‌ی مرۆڤ، وه‌ك گوڵی وشه هه‌ڵقووڵێ‌ له‌ باغستانی كتێبدا!
ده‌ هه‌ڵقووڵێ!
وا جیهان چاوه‌ڕوانی تۆیه‌، كه‌ له‌ ده‌رگاكانی كتێبه‌وه‌ لێی بچیته‌ ژوورێ و یارمه‌تی ساڕێژكردنی برینه‌كانی بده‌ی.
ئه‌و چاوه‌ڕوانی تۆیه‌، كه‌ له‌ په‌نجه‌ره‌ ڕووناكه‌كانی كتێبه‌وه‌ ژیانێكی شایسته‌تر و باشتری پێ ببه‌خشی.
ئه‌ی مرۆڤ، هه‌وڵ ده‌ به‌ بێ كتێب نه‌چیته‌ هیچ شوێنێك؛ ته‌نانه‌ت بۆ دۆزه‌خیش كتێب له‌گه‌ڵ خۆت ببه‌!
كاتێك خواش له‌ ڕۆژی دواییدا حیسابت له‌گه‌ڵدا ده‌كا، ئه‌وه‌ به‌ كتێبێكه‌وه‌ (هه‌ر كتێبێك كه‌ خۆت حه‌زت لێیه‌تی) بڕۆ به‌رانبه‌ری ڕاوه‌سته‌؛ كتێب پێت ده‌ڵێ و كتێب به‌ویش ده‌ڵێ، كه‌ تۆ چاكی یان خراپی؟ به‌ هه‌شتیی یانیش دۆزه‌خیی؟…
