وەزیری دەرەوەی توركیا ئاشكرای دەكات، بە مەبەستی یارمەتیدان لەشەڕی دژی تیرۆریستانی داعشدا، ئەمەریكا سیستەمێـكی موشەكی بەتوانای خۆی ڕەوانەی توركیا دەكات.
ئۆغڵو وتویەتی، سیستەمەكە دەتوانێت لەدووری نەوەد كیلۆمەتر بۆردمان بكات، بەڵام تۆپخانەی توركیا بەئەوپەڕی تواناكەی تەنیا دەتوانێت هەتا دووری چل كیلۆمەتر لە ئامانجەكانی بدات.
چاوش ‌ئۆغڵو باسی لەوەش كردووە لەگەڵ واشنتۆن ڕێكەوتوون لەسەر دابڕینی ناوچەی مەنبجی ژێر دەسـتی تیرۆریستانی داعش.
ئەمە لەكاتێكدایە كە شارۆچكەی كیلیسی توركیا چەند جارێـك لەناوچەكانی ژێر دەسـتی داعش لەسوریاوە دراوەتە بەر ڕۆكێت و لەئاكامدا حەڤدە كەس كوژراون و شەست و یەك كەسی دیكە برینداربوون.
لەلایەكی دیكەوە بەپێی چەند بەڵگەیەك كە ئاژانسەكانی ئەڵمانیا بڵاویانكردوونەتەوە، حكومەتی ئەو وڵاتە پلانی درێژمەودای بۆ ئەنجامدانی هێرشی ئاسمانی بۆ سەر هێزەكانی رێكخراوی تیرۆریستی داعش هەیەو بەنیازە بنكەیەكی ئاسمانی تایبەت بەفڕۆكەكانی جۆری تۆڕنادۆ لە توركیا دامەزرێنێت، ئاژانسی لۆكاڵ لە هەواڵێكدا باسی لەوەشكردووە كە ئەڵمانیا بڕی حەفتاو سێ ملیۆن دۆلاری بۆ دامەزراندنی ئەو پێگە سەربازییە تەرخانكردووە.
