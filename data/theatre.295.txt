تیۆره‌كانی شانۆ و درامای جیهانی به‌ شێوه‌یه‌ك له‌ شێوه‌كان هێنده‌ی سه‌ره‌تاكانی ئه‌ده‌بی درامی و ده‌قه‌ شانۆییه‌كان دێرینه‌،  كتێبی "هونه‌ری شیعر" (پۆیه‌تیكا) كه‌ ئه‌رستۆ نووسیویه‌تی و خۆی له‌ ساڵه‌كانی ٣٠٠ی پ-ز.
دا ژیاوه‌ .
كتێبێكه‌ دواتر ده‌بێته‌ ده‌روازه‌یه‌كی گرنگ و سه‌ره‌كی بۆ هه‌موو تیۆره‌كانی تر كه‌ له‌م بواره‌دا نووسراون، وشه‌ی شیعر چه‌ندین واتای زیندوی گه‌یاندووه‌، ئه‌رستۆ له‌ كتێبی (هونه‌ری شیعر)دا به‌وشێوه‌ پێناسه‌ی شیعر ده‌كات ده‌ڵێت: (شیعر گێرانه‌وه‌یه‌) دواجاریش چه‌ندین واتای داستانی میتافیزیكی گه‌یاندووه‌ لای گریك و رۆمانیه‌كان، هه‌روه‌ها داستانی شارستانیه‌ته‌ دێرینه‌كانی وه‌ك سۆمه‌ریه‌كان و بابلیه‌كان و فیرعه‌ونه‌كانه‌كان به‌ زمانی شیعر نوسراون بۆنمونه‌ داستانی "گلگامیش" لای عێراقیه‌ كۆنه‌كان و "ئۆزریۆس" لای میسریه‌كان، ئه‌گه‌ر له‌گۆشه‌نیگای مێژووی شانۆوه‌ بروانین ته‌ماشا ده‌كه‌ین به‌درێژایی چوارده‌ سه‌ده‌ شیعر نه‌ك هه‌ر ده‌سته‌ملانی شانۆ بووه‌ به‌ڵكو خودی خۆی شانۆ بووه‌، چونكه‌ هه‌ر له‌یه‌كه‌م هه‌نگاوی دروست بوونی شانۆوه‌ داستانه‌كان یه‌كه‌مین خۆراك و كه‌ره‌سته‌ی بوون، باس و خواسه‌كان له‌وێوه‌ هه‌ڵهێنجراون .
به‌تایبه‌تی ئه‌و داستانانه‌ی كه‌ له‌ لایه‌ن (هۆمیرۆس)ه‌وه‌ هۆنرابوونه‌وه‌ وه‌ك "ئه‌لیاده‌ و ئۆدیسه‌" شیعره‌كانی هۆمیرۆس بۆ شانۆ له‌باربوون چونكه‌ گۆیی به‌خولیای تاك نه‌داوه‌ به‌ڵكو گرنگی به‌ خولیا و ئاره‌زوه‌كانی هه‌مووان داوه‌ .
"ئاڵاردس نیكۆڵ" له‌باره‌ی سه‌رهه‌ڵدانی دراماوه‌ ده‌ڵێت: (شیعری گۆرانیه‌ ئاینیه‌كان په‌ره‌یان سه‌ندو بوونه‌ گفتوگۆی دوو قۆلی له‌نێوان كۆرس و سه‌رۆكی كۆرسدا).
لای گریكیه‌كان دوو جه‌ژنی سالانه‌ی گه‌وره‌ی ئاینی بووه‌، یه‌كه‌میان "لینایا" بوو ئه‌م جه‌ژنه‌ له‌ به‌هاراندا ده‌گیردرا، دووه‌میان جه‌ژنی (دیۆنسیۆس) كه‌ له‌ پایزدا سازده‌كرا، ئه‌م دوو جه‌ژنه‌ ئاینییه‌ بوونه‌ چاوگی سه‌ره‌كی هه‌ڵقووڵانی هونه‌ری دراما، له‌یه‌كه‌م بۆنه‌دا سه‌رگوزشته‌ی ژیان و مه‌رگ و، ژیانه‌وه‌ به‌سه‌ر ده‌كرایه‌وه‌، ئه‌و كۆمه‌ڵه‌ رووداوه‌ كه‌ له‌ خۆیدا بازنه‌یه‌كی پێك ده‌هێناو خولی ته‌واوه‌تی ژیانی ده‌نواند، ئه‌م بۆنه‌یه‌ بووه‌ هه‌وێن و مامانی له‌دایك بوونی هونه‌ری تراژیدیا، دووه‌میان بووه‌ سه‌رچاوه‌ی هونه‌ری كۆمیدیا، له‌م بۆنه‌یه‌دا هه‌ر هه‌مان سه‌رگوزشته‌ی (دیۆنسیۆس)ی خواوه‌ند به‌سه‌رده‌كرایه‌وه‌ به‌ڵام لایه‌نی پیت و فه‌ر و سك و زار ده‌نوێنرا .
تراژیدیا لاسایی كردنه‌وه‌ی كرده‌وه‌كانه‌ و له‌ پێناوی نواندن و ژیانه‌وه‌ی كرده‌وه‌كانیش په‌نا بۆ كه‌سایه‌تییه‌كان ده‌بات .
لایه‌نێكی گرنگی دیكه‌ی تراجیدیا ده‌قه‌ .
"ئه‌رستۆ" تراجیدیا وه‌ك گرنگترین فۆرمه‌كانی دراما ناوزه‌د ده‌كات، ده‌روازه‌كانی دونیایه‌ك ده‌كاته‌وه‌ كه‌ تا ئێستا له‌ هه‌موو لێك دانه‌وه‌یه‌كدا به‌كارده‌هێنرێت و كاریگه‌رییان هه‌یه‌، به‌و شێوه‌یه‌ش ئه‌رستۆ بنه‌ما سه‌ره‌كییه‌كانی دراما و تراجیدیا داده‌نێت و پالپشتێكی تیۆری به‌هێز بۆ ده‌ستپێكی هونه‌ری شانۆی گرێكی ده‌سته‌به‌ر ده‌كات .
هه‌ر له‌به‌ر ئه‌وه‌شه‌ ئه‌م كتێبه‌ی ئه‌رستۆ له‌ ناو به‌رهه‌م و كتێبه‌كانی تریدا جێگایه‌كی تر و تایبه‌تمه‌ندی هه‌یه‌ .
هه‌روه‌ها له‌ كتێبی"هونه‌ری شیعری" هۆراشیۆ " ده‌لێت: دراما به‌شێكه‌ له‌ شیعر .
دراما به‌ ته‌نیا له‌ نێوان شێوه‌ ئه‌ده‌بیه‌كانی تردا په‌یوه‌ندیه‌كی توند و تۆڵی له‌گه‌ل هونه‌ره‌كانی تردا هه‌یه‌ .
دراما له‌ جه‌وهه‌ردا هه‌ربه‌ته‌نیا ژانریك له‌ ژانره‌كانی ئه‌ده‌ب نیه‌ به‌ڵكو نمایش ده‌كرێت، سه‌رباری ئه‌ویش تاراده‌یه‌ك له‌ سنوری ئه‌ده‌ب ده‌چێته‌ ده‌ره‌وه‌، چونكه‌ ده‌كرێت له‌شیكردنه‌وه‌یدا پشت به‌ تێوری ئه‌ده‌ب نه‌به‌سترێت به‌ڵكو پشت به‌تێوری شانۆ ده‌به‌سترێت .
ئه‌و رۆژگاره‌ی هونه‌ری شانۆی تێدا له‌ دایك بوو رۆژانی بازاری گه‌رمی شیعر بووه‌، له‌و ده‌مه‌شدا شاعیرانی په‌ند و فه‌لسه‌فه‌ و كه‌سانی وه‌ك (سۆلۆی) به‌هاری شیعر وتنیان هه‌بووه‌ یان شیعری لاواندنه‌وه‌ كه‌ (سۆجینین) پێشره‌وایه‌تی ده‌كرد هه‌روه‌ها شاعیرانی گۆرانی وه‌ك (سیمونیدیس) و (پندار) كه‌به‌ شێوه‌ی گۆرانی ده‌یان نوسی .
پاش ئه‌وه‌ی شانۆنوسان بیرۆكه‌ی ئه‌و شیعرانه‌یان پوخت ده‌كرد بۆ نمایشه‌كانیان له‌و رۆژانه‌دا شیعر له‌مه‌ودای شانۆوه‌ گه‌وره‌ترین و فراوانترین پاشای جه‌ماوه‌ری بوو، گۆرانێكی گه‌وره‌ و دیار له‌ بوون و شێوه‌ی شیعر و به‌رهه‌میدا دروست بوو، له‌و رۆژگارانه‌دا بوو ئه‌سینیه‌كان سه‌ركردایه‌تی گشت گه‌لانی جیهانیان ده‌كرد وه‌ك ئه‌فلاتۆن ده‌لێت: گریكیه‌كان وه‌ك مامۆستای گشت گه‌لیان لێهاتووه‌ گه‌لان فێری هونه‌ر و ئه‌ده‌ب و جه‌نگ و به‌رگری ده‌كه‌ن، له‌ هه‌مان كاتدا چاكترین كه‌ره‌سته‌ و ده‌رفه‌ت و هه‌نگاوی گه‌وره‌ی به‌ ئه‌ده‌ب و هونه‌ر به‌خشی .
له‌ ساڵی (535-پ.ز) شاعیر و هونه‌رمه‌ندێك به‌ناوی (سیسپس) له‌كۆرس دابرا و هه‌ندێك شتی به‌تاكه‌كه‌سی هێڵایه‌وه‌ و گۆرانكاری دروست كرد، جگه‌ له‌سه‌رۆكی كۆرس به‌ته‌نها نواندنی ده‌كرد، له‌م هه‌نگاوه‌وه‌ یه‌كه‌م (ئه‌كته‌ر)ی شانۆ له‌دایك بوو، هه‌رله‌و هه‌نگاوه‌ گرنگه‌وه‌ بوو كه‌ چه‌ند بینراوێكی ئاینی به‌ چه‌ند بینراوێكی تراژیدی گۆرایه‌وه‌ واتا هه‌ر له‌ په‌نده‌ شیعرییه‌كه‌دا گۆرانكاری روویدا شتێكی شاراوه‌ نیه‌ وه‌هه‌روه‌ها دواتر چه‌ند ئه‌كته‌ریك زیاد كرا تاوه‌كو شانۆ به‌و شێوه‌ ده‌قی گرت .
ئیشكردن له‌ ناو هه‌ره‌می شیعردا خۆی بۆخۆی وردبینیه‌كی به‌رفراوانی ده‌وێت و چۆن ده‌رهێنه‌ر بتوانێت ره‌گه‌زی درامییه‌كانی ده‌رهێنان له‌ چوارچێوه‌ی ئه‌و ده‌قه‌ شیعریه‌دا بدۆزێته‌وه‌ یان بلێین چۆنیه‌تی به‌ده‌ق كردنی ئه‌و شیعره‌ له‌لایه‌ن ده‌رهێنه‌ره‌وه‌ .
شیعر بۆخۆی خاوه‌ن كۆمارێكی باڵایه‌ و له‌ ناو چوارچێوه‌ی سیسته‌می خۆیدا جوڵه‌یه‌كی جیوه‌ی و فه‌نتازی ئامێزی هه‌یه‌، له‌گۆرانی دیمه‌ن و رووداوه‌كان و ده‌توانێت به‌ ئاسانی گۆران له‌ هزری بینه‌ر و خوێنه‌ر بكات، وه‌ هۆشی كێش بكات بۆ مه‌ودایه‌كی سۆزداری، هه‌ر بۆیه‌ كاتێك ده‌رهێنه‌رێك كار له‌ سه‌ر ده‌قێكی  شیعری ده‌كات بۆ ئاماده‌كردنی بۆ ده‌قێكی نمایشی شانۆیی پێویستی به‌ ئه‌ندێشه‌ و خه‌یاڵی هونه‌ری زۆر هه‌یه‌، هه‌ر هیچ نه‌بێت بۆ ئه‌وه‌ی بتوانێت ده‌قه‌ شیعریه‌كان به‌مه‌ودای رێره‌وی شانۆییه‌كه‌ به‌رێت .
هه‌روه‌ها زمان بۆ خۆی له‌ چوارچێوه‌ی سیسته‌می به‌رهه‌م هێنانی مانادا رۆلێكی دیاری كراوی هه‌یه‌ و تاكه‌ هۆكاریشه‌ بۆ كه‌شف كردنی ماناو نهێنیه‌كانی ده‌قی نمایش، به‌ڵام  شیعریه‌تی زمان زمانێكی باڵایه‌ جیاوازه‌ له‌ زمانی رۆژانه‌ وه‌ك ده‌قه‌كانی شكسپیر .
