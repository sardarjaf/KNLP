سه‌رۆكی‌ ئەنجومەنی نوێنەرانی عیراق بۆ قسه‌كردن سه‌باره‌ت به‌ چاكسازیه‌كان دەچێتە ئه‌نجومه‌نی‌ نوێنه‌رانی‌ عیراق، له‌ ئێستاشدا فراكسیۆنه‌ كوردیه‌كانی‌ ئه‌نجومه‌نی‌ نوێنه‌ران به‌بێ‌ بەشداری بزوتنه‌وه‌ی‌ گۆڕان له‌ كۆبوونه‌وه‌دان.
رێزان شێخ دلێر، ئه‌ندامی‌ ئه‌نجومه‌نی‌ نوێنه‌رانی‌ عیراق له‌ فراكسیۆنی‌ یه‌كێتیی نیشتمانیی كوردستان تایبه‌ت به‌ خه‌ندانی‌ راگه‌یاند: "وابڕیاره‌ ئه‌مڕۆ شه‌ممه‌ 20ی‌ شوباتی‌ 2016، حه‌یده‌ر عه‌بادی‌ سه‌رۆكی‌ حكومه‌تی‌ عیراق بێته‌ ئه‌نجومه‌نی‌ نوێنه‌رانی‌ عیراق".
ئاشكراشیكرد: "عه‌بادی‌ هۆكاری‌ ئه‌نجامنه‌دانی‌ چاكسازی‌ ده‌گه‌ڕێنێته‌وه‌ بۆ وه‌زیره‌كان، ئه‌و ده‌ڵێت وه‌زیره‌كان، چونكه‌ له‌ حزبی‌ جیاوازن ناتوانرێت چاكسازی‌ بكرێت، بۆیه‌ پلانی‌ هه‌یه‌ كه‌ وه‌زیره‌كان بگۆڕێت بۆ كه‌سانی‌ بێلایه‌ن".
ئه‌و په‌رله‌مانتاره‌ بۆچوونی‌ خۆی‌ سه‌باره‌ت به‌ پلانه‌كه‌ی‌ عه‌بادی‌ خستەڕوو، وتی‌: "پێموانییه‌ ئه‌و پلانه‌ سه‌ربگرێت، چونكه‌ ئه‌و وه‌زیرانه‌ له‌لایه‌ن حزبه‌كانه‌وه‌ دانراون و ناكرێت كه‌سانی‌ بێلایه‌ن دابنرێت، ئه‌مڕۆش له‌ په‌رله‌مان سه‌باره‌ت به‌و پرسە قسه‌ ده‌كرێت".
ئه‌و په‌رله‌مانتاره‌ پێیوایه‌ به‌شێكی‌ قسه‌كانی‌ عه‌بادی‌ سه‌باره‌ت به‌ هه‌رێمی‌ كوردستان ده‌بێت، به‌پێی‌ زانیاریه‌كانی‌ خه‌ندان له‌ ئێستادا سه‌رۆكی‌ فراكسیۆنه‌ كوردیه‌كانی‌ ناو ئه‌نجومه‌نی‌ نوێنه‌رانی‌ عیراق به‌بێ‌ سه‌رۆكی‌ فراكسیۆنی‌ گۆڕان له‌ كۆبوونه‌وه‌دان.
له‌و باره‌یه‌وه‌ هۆشیار عه‌بدوڵڵا، سه‌رۆكی‌ فراكسیۆنی‌ گۆڕان له‌ ئه‌نجومه‌نی‌ نوێنه‌رانی‌ عیراق به‌ خه‌ندانی‌ راگه‌یاند: "هه‌میشه‌ كۆبوونه‌وه‌ی‌ فراكسیۆنه‌ كوردیه‌كان لای‌ ئارام شێخ محه‌مه‌د، جێگری‌ سه‌رۆكی‌ په‌رله‌مان ئه‌نجام ده‌درێت، به‌ڵام كۆبوونه‌وه‌كه‌ی‌ ئێستا له‌وێ‌ نییه‌ و ره‌نگه‌ ته‌نها گۆڕینه‌وه‌ی‌ بیروڕابێت له‌نێوان هه‌ندێك لایه‌نی‌ كوردی‌".
