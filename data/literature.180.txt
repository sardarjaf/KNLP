هه‌ر له‌یه‌كه‌م ڕۆژی ده‌ستبه‌كاربونی دۆناڵد ترامپ وه‌ك سه‌رۆكی ئه‌مریكا ناو به‌ناو خۆی ده‌كاته‌ جێگای سه‌رنجی میدیا جیهانیه‌كان وده‌زگاكانی ڕاگه‌یاندن چ له‌ ناوه‌وه‌ی ئه‌مریكا و چ له‌ده‌ره‌وه‌.
زوربه‌ی هه‌ڵوێست و بڕیاره‌كانیشی ده‌بنه‌ جێگای سه‌رسامی و هه‌ندێك جار شۆكبوونی دۆسته‌كانی پێش دوژمنه‌كان!
بڕیاری هاتنه‌ده‌ره‌وه‌ له‌ په‌یماننامه‌ی پاریس ده‌رباره‌ی ژینگه‌ ، هه‌ڵوێست و ڕه‌فتاره‌كانی له‌ كۆبونه‌وه‌ی لوتكه‌ی په‌یماننامه‌ی ناتۆ ، ڕێگه‌ گرتنی له‌ هاوڵاتیانی هه‌ندێك ووڵاتی ئیسلامی بۆ چونه‌ ناو ئه‌مریكا كه‌ هه‌ندێكیان په‌یماننامه‌ی دۆستایه‌تیشیان له‌گه‌ڵدا هه‌یه‌، هه‌ڕه‌شه‌ له‌ پاشگه‌زبوونه‌وه‌ له‌ ڕێكه‌وتنه‌ ئۆتۆمیه‌كه‌ی ئێران و، تویته‌ ڕۆژانه‌كانی كه‌ هه‌ندێك جار‌ وه‌ك پاڵه‌وانی تویته‌ر ناوده‌برێ، له‌م چه‌ند ڕۆژه‌شدا بڕیاری گواستنه‌وه‌ی سه‌فاره‌تخانه‌ی ئه‌مریكا له‌ ئیسرائیل له‌ شاری ته‌لئه‌بیبه‌وه‌ بۆ شاری قودس و ئیعتراف به‌و شاره‌ وه‌ك پایته‌ختی هه‌میشه‌یی ئیسرائیل له‌كاتێكدا‌و به‌گوێره‌ی بڕیاره‌كانی نه‌ته‌وه‌ یه‌كگرتوه‌كان شارێكی داگیركراوه‌ له‌لایه‌ن ئیسرائیله‌وه‌ !
ترامپ له‌ناوخۆی ئه‌مریكادا له‌بارێكی سیاسی زۆر سه‌قامگیردا نیه ، كێشه‌ی ده‌خاله‌تی ڕوسیا له‌ هه‌ڵبژاردنه‌كانی سه‌رۆكایه‌تی ئه‌مریكا و دان پیانانی گه‌وره ‌ڕاوێژكاری پێشوی ئه‌منی قه‌ومی – مایكل فلین – به‌وه‌ی له‌م كه‌یسه‌دا درۆی له‌گه‌ڵ ئیف بی ئای كردوه‌ وبه‌جدی وه‌رگرتنی ئه‌و كه‌یسه‌ له‌لایه‌ن لیژنه‌كانی لێكۆڵینه‌وه‌ به‌سه‌رپه‌رشتی ڕۆبیرت مۆله‌ر كه‌ له‌لایه‌ن وه‌زاره‌تی دادی ئه‌مریكاوه‌ ئه‌و‌ كاره‌ی پێسپێردراوه‌، ‌ بارودۆخه‌كه‌ی له‌ترامپ ئاڵۆزتر كردوه‌ ، بۆیه‌ له‌ ئێستادا زۆری پێویست به‌ هاوكاری وپشتگیری لۆبی ئیسرائیلیه‌ له‌ناو كۆنگریسی ئه‌مریكا وناوه‌نده‌كانی ده‌سه‌ڵات له‌و ووڵاته،‌ به‌تایبه‌ت كه‌ ئه‌و لۆبیه‌ له‌پڕ نفوز ترین و به‌هێزترین لۆبیه‌كانی ناو ئه‌مریكا هه‌ژمار ده‌كرێ ، ئه‌م بڕیاره‌ی ترامپ نابێ به‌ده‌ر له‌م حاڵه‌ته‌ حسابی بۆ بكرێ یان لانی كه‌م وه‌ك یه‌كێك له‌ هۆ كاره‌كان، ئه‌گه‌رچی گومان له‌وه‌دا نیه‌ كه‌ ئیسرائیل ئه‌مریكای بچكۆله‌یه‌ له‌ ڕۆژهه‌ڵاتی ناوه‌ڕاستدا .
خۆری سه‌ربازی داعش له‌ سوریا وعێراق ڕوو له‌ ئاوابوونه‌ ، قۆناغی دواتر قۆناغی دروێنه‌ی ده‌ستكه‌وته‌كانی تێكشكانی ده‌وڵه‌ته‌كه‌ی داعشه‌ ، ڕوسیا و هاوپه‌یمانه‌كانی خۆیان بۆ پشكی شێر ئاماده‌ كردوه‌، له‌و نێوه‌دا ئه‌مریكا ده‌ستكه‌وتێكی ئه‌وتۆی نابێ، بۆیه‌ گه‌ره‌كیه‌تی ئه‌م ئاگره‌ نه‌كوژێته‌وه‌ وڕه‌قیبه‌كانی له‌كه‌شێكی ئارامدا ده‌ستكه‌وته‌كانیان نه‌درونه‌وه‌ ، جگه‌ له‌وه‌ی بوونی ناوچه‌یه‌كی ئاڵۆز و نائارام له‌خۆرهه‌ڵاتی ناوه‌ڕاستدا بازاڕی فرۆشتنی چه‌ك گه‌رمڕاده‌گرێ !
هه‌روه‌ها هه‌یبه‌تی ئه‌مریكاش له‌ ئاستی جیهاندا نه‌كه‌وێته‌ ژێر پرسیاره‌و ئه‌مه‌ش وه‌ك هۆیه‌كی ده‌ره‌كی بڕیاره‌كه‌ی ترامپ نابێ نادیده‌ بگیرێ ،
ئه‌و ده‌وڵه‌تانه‌ی‌ ڕاسته‌وخۆ كاردانه‌وه‌ی ئه‌م بڕیاره‌ ده‌یانگرێته‌وه‌ ، تاكو ئه‌مڕۆ ، جگه‌ له‌ هه‌ڵوێستێكی شه‌رمێونانه‌ هیچی دیكه‌تان ده‌رنه‌بڕیوه‌ ، له‌وانه‌ سعودیه‌ كه‌ به‌ناچاری ده‌بێ هه‌ڵوێسته‌كه‌ی، ئه‌گه‌ر له‌ ئێران توندتر نه‌بێ، لانی كه‌م به‌ ئه‌ندازه‌ی ئه‌و بێت و دوا جار هه‌ردووك ده‌سه‌ڵاتی به‌خوێنی یه‌كتر تینوو خۆیان له‌سه‌نگه‌رێكدا ببیننه‌وه‌ !!
توندڕه‌وه‌ ئیسلامیه‌كان كه‌ زه‌بری سه‌ربازی كوشنده‌یان خواردوه‌ ، چاوه‌ڕێی هه‌لێكی دیكه‌ و بیانویه‌كی دیكه‌ن بۆ دووباره‌ سه‌ر هه‌ڵدانه‌وه‌ ، چ بیانویه‌ك و هه‌لێك له‌وه‌ باشتره‌ كه‌ بۆ به‌رگری له‌ ( شوێنه‌ موقه‌ده‌سه‌كانی ) ئیسلام دووباره‌ خۆیان ڕێكخه‌نه‌وه‌ به‌تایبه‌ت كه‌ ئه‌م هه‌ڵوێسته‌ له‌ناو موسوڵماناندا فه‌راگیره‌و ( قودس ) هێڵی سوره‌ لای ئه‌وان !
ئه‌وه‌ی ترامپ ده‌یكا یاریه‌كی نه‌فامانه‌وه‌ منداڵانه‌ نیه‌ ، ئه‌وه‌ نیه‌ كابرا شه‌و بخه‌وێ وسبه‌ی هه‌ستێته‌‌وه‌ وبڕیاری له‌و جۆره‌ ده‌ربكا ، ئه‌مریكا ده‌وڵه‌تی دامه‌زراوه‌كانه‌ – موئه‌سه‌سات – ئه‌گه‌رچی تاك ڕۆڵی هه‌یه‌ ، به‌ڵام به‌رژه‌وه‌ندیه‌ باڵاكان موئه‌سه‌سات دایده‌ڕێژێ ،هه‌ڵوێسته‌كانی ترامپ وه‌ك سه‌رۆكی زلهێزترین ووڵاتی سه‌رمایه‌داری دنیا نیشانه‌یه‌كه‌ بۆ ئه‌و گێژاوه‌ قوڵه‌ی جیهانی ئه‌مڕۆی سه‌رمایه‌داری له‌هه‌موو بواره‌كاندا ، سیاسی ، ئابوری وكۆمه‌ڵایه‌تی تێیكه‌وتوه‌ و تێوه‌ی گلاوه‌ ، تێوه‌گلانێك كه‌ كاردانه‌وه‌ی ، دوور یا نزیك ، له‌سه‌ر هه‌موو دانیشتوانی گۆی زه‌وی جێده‌هێلێ .
