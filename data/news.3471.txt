هاوسەرۆكی پارتی دیموكراتی گەلان پێیوایە ئاك پارتی سەرقاڵی جێبەجێكردنی پیلانێكە بۆ ئەوەی هەدەپە هەڵبوەشێنێتەوەء چاودێرانیش دەڵێن لاوازكردنی كوردانء بە نایاسایی لەقەڵەمدانی رێكخراوەكانیان بەشێك لەو ئامانجانەن كە حكومەتی ئەنقەرە دەیەوێ لە سیاسەتە نوێیەكانیدا بیانگاتێ.
سەلاحەدین دەمیرتاش، هاوسەرۆكی هەدەپە لە بەیاننامەیەكدا رایگەیاند وەك من ئاگادارم راوێژكاری سەرۆك كۆماری توركیا لە هەوڵی جێبەجێكردنی پیلانێكە كە لەلایەن خودی ئەردۆغانەوە سەرپەرشتی دەكرێتء دەیانەوێت تا كۆتایی ئەمساڵ چالاكیەكانی پارتەكە قەدەغە بكەن بۆ ئەوەی ئاك پارتی بتوانێ بە بێ هیچ بەربەستێك بەرنامەكانی جێبەجێ بكات.
دەمیرتاش دووپاتی كردەوە ئەوانەی هەوڵ دەدەن هەدەپە تۆمەتبار بكەن هەر ئەو كەسانەن كە هەموو هێزی خۆیان بۆ دەستپێكردنەوەی شەڕء ئاڵۆزی خستۆتەگەڕء بڕوایان بە ئاشتی نییە.
بەشێك لە چاودێرانی نێودەوڵەتی لەو بڕوایەدان ئەو گۆڕانە رواڵەتیەی كە حكومەتی ئەنقەرە لە سیاسەتەكانیدا بەرانبەر تیرۆریستانی داعش گرتوونیەتەبەر، تەنها سیناریۆیەكن بۆ ئەوەی لە سەركوتی كوردەكانء هێرشكردنە سەر شۆڕگێڕانی كورددا دەستی ئاوەڵا بێت.
ئەو چاودێرانە پێشیانوایە كوردەكان بەگشتیء هەدەپە بەتایبەتی هۆكاری سەرەكیی بوون بۆ ئەوەی لە دوایین هەڵبژاردنی توركیادا زۆرینەی رەهای ئاك پارتی پاش چەند ساڵ كۆتایی پێبێت، هەربۆیە سەركردەكانی پارتی دادء گەشە هەوڵ دەدەن بە هێرشكردنە سەر كوردەكان هەم تۆڵەی ئەو شكستەیان لێبستێننەوەء هەمیش جارێكی دیكە دیكتاتۆریەتی زۆرینەبوونیان درێژە پێبدەنەوە.
