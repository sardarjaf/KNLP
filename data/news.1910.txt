بەرپرسێكی حكومەتی هەرێم هۆكاری دەستكاری نەكردنی موچەی فەرمانبەران، دەگەڕێنێتەوە بۆ چاوەڕوانكردنی بۆچوونی بانكی نێودەوڵەتی لەسەر ئەو بابەتە، ئەندامێكی پەرلەمانیش رایدەگەیەنێت: ئەو بانكە رۆڵی راوێژكاری دەبینێت و دەستكاریكردنی موچەش پێویستی بەڕەزامەندی ئەوانەوە نییە.
د.شێركۆ جەودەت، سەرۆكی لیژنەی پیشەسازی و وزە لەپەرلەمانی كوردستان، بە SNNی راگەیاند: بانكی نێودەوڵەتی رۆڵی راوێژكاری دەبینێت بۆ حكومەتی هەرێم، بۆیە دەستكارینەكردنی موچەی فەرمانبەران بەبیانوی وەرگرتنی رەزامەندی ئەو بانكە لەسەر سیستمی نوێی موچە، بیانوویەكی نادروستە.
د.نوری عوسمان سەرۆكی فەرمانگەی هەماهەنگی و بەدواداچوون لەئەنجومەنی وەزیران، بەمیدیاكانی نزیك لەپارتی رایگەیاندووە، كە وەزارەتی دارایی و ئەنجومەنی وەزیران، چاوەڕوانی وەڵامی بانكی نێودەوڵەتی دەكەن لەسەر ئەو پڕۆژانەی بۆ سیستمی نوێی موچە ئامادەیان كردووە.
ئاشكراشیكردووە، هەركاتێك بانكی نێودەوڵەتی رەزامەندی لەسەر سیستمی نوێی موچە دەربڕی، ئەوكات حكومەت بڕیاری لەسەر دەدات و دەكەوێتە بواری جێبەجێكردنەوە.
لەو بارەیەوە د.
شێركۆ جەودەت دەڵێت:" ئەگەر بانكی نێودەوڵەتی بڕیار لەسەر سیستمی موچە بدات، مانای وایە ئەو بانكە لەهەرێم حكوم دەكات".
وتیشی: پەیوەستكردنی دەستكاریكردنی موچە، بەبانكی نێودەوڵەتییەوە، بەرژەوەندی هەمەلایەنەیە، بانكی نێودەوڵەتی ئەو جۆرە هاوكارییانە پێشكەشی دەوڵەتەكان دەكات،  لەبەرامبەر دەستكەوتی مادی و گرێبەست، یان جێگیركردنی سەقامگیری ئابووری، كە ئەوەش لەبەرژەوەندی كۆمپانیا زەبەلاحەكانە.
ئەو پەرلەمانتارە راشیگەیاند: دەستكاریكردنی موچەی فەرمانبەران ئەوەندە ئاڵۆز نییە، پێَویستە حكومەتی هەرێم پاشەكەوتی موچە هەڵوەشێنێتەو بڕیار لەسەر دەستكاریكردنی موچە بدات.
