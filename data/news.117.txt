حکومەتی عیراق بەھاوکاری تیمێکی نێودەوڵەتی، ھەڵمەتی دەستگیرکردنی گەندەڵکاران و تۆمەتبارانی دزینی نەوت و سامانی گشتی دەستپێدەکات و لیستێکیش بەناوی گەندەڵکارەکان بڵاودەکرێتەوە کە بەرپرسێکی باڵای پارتیشی تێدایە، پەرلەمانتارێکی کوردیش رایدەگەیەنێت:" عەبادی بیانووی دەبێت بۆ ئەنجامدانی ئەو ھەڵمەتەو گرتنەبەر رێوشوێنی یاسایی لەدژی گەندەڵکارانی ھەرێم".
زانا روستایی، ئەندامی لیژنەی یاسایی لە ئەنجومەنی نوێنەرانی عیراق، بەSNNی راگەیاند: ئێستا لیستێکی تایبەت بە گەندەڵکاران بڵاوکراوەتەوە، کە تۆمەتبارن بە گەندەڵی، بەڵام تائێستا فەرمانی دەستگیرکردنیان بۆ دەرنەچووە، وەزیری پێشووی دارایی عیراقیشی تێدیە کە کوردە.
بەگوێرەی ئەو لیستەی کە بڵاوکراوەتەوە، ژمارەیەکی زۆر لە وەزیرو بەرپرسانی حکومەت، لە گەندەڵی و بەھەدەردانی سامانی گشتی تێوەگلاون و کەیسەکانیشیان لە دەستەی نەزاھەوە بۆ نوسینگەی تایبەتی حەیدەر عەبادی گواستراوەتەوە، لە ریزبەندی یەکەمی لیستەکەش ناوی ھۆشیار زێباری ئەندامی مەکتەبی سیاسی پارتی و وەزیری پێشووی دارایی عیراق دێت.
زانا روستایی وتیشی:" چەند لیستێکی تریش بەڕێوەیە بۆ بەدواداچوونی سەروەت و سامانی بەھەدەردراوی عیراق، کە لەلایەن دەستەی دەستپاکی عیراقەوە ئامادە دەکرێت و ژمارەیەکی زۆری کوردیشی تێدایە، کە لە بەرپرسانی حکومی و حزبی پێکدێن و تۆمەتبارن بۆ گەندەڵی دارایی و دزینی نەوت، بەڵام لەئێستادا ھیچ ناوێک ئاشکرا نەکراوە".
راشیگەیاند: عیراق گرێبەستێکی لەگەڵ تیمێکی نێودەوڵەتی ئیمزا کردوە، بۆ بەدواداچوونی سامانی بەھەدەردراوی عیراق و حیساب بانکی بەرپرسان لەدەرەوە و ھەروەھا مامەڵەی بانکی ناوەندی لە فرۆشتنی دراو.
ئێستا تیمەکە راپۆرتی خۆی داوەتە سەرۆک وەزیرانی عیراق سەبارەت بە سەروەت و سامانی بەرپرسانی عیراق و ھەرێم لەدەرەوە.
بەوتەی رۆستایی، حکومەتی عیراق لای خۆیەوە دەستیپێکردوە و رۆژ نییە فەرمانی دەستگیرکردن بۆ ژمارەیەک بەرپرسی گەندەڵ دەرنەچێت، چونکە عەبادی مەبەستیەتی بیانووی ھەبێت بۆ دەستپێکردنی ئەم ھەڵمەتە لەھەرێمی کوردستان و دەستگیرکردنی ئەو بەرپرسانەی کە بەدزینی داھاتی نەوت تۆمەتبار کراون.
