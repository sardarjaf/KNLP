به‌ ڕوونی ده‌رکه‌وتووه‌ ئه‌و ده‌سته‌ڵاتانه‌ی گوزه‌رانی باش بۆ تاکه‌کانیان دابین ناکه‌ن، هه‌ر ئه‌وانه‌ به‌ هه‌موو شێوه‌یه‌ک ده‌که‌ونه‌ داپڵۆسینی ئه‌و ده‌نگه‌ ناڕازییانه‌ی، که‌ له‌ ئاستیاندا به‌ر زده‌بنه‌وه‌.
له‌ هه‌ر شوێنێکدا مرۆڤ له‌ پێداویستییه‌کانی ژیانی بێبه‌ش کرا، ئه‌وا هه‌ر له‌وێدا ئازادییه‌کانیشی لێ ده‌سه‌نرێنه‌وه‌ و ده‌کرێته‌ کۆیله‌، تاکوو نه‌توانێت داوای مافه‌کانی بکات.
یه‌ک چاره‌که‌ سه‌ده‌یه‌ کۆمه‌ڵگه‌ی ئێمه‌ له‌و به‌شه‌ی ناوی هه‌رێمی کوردستانه،‌ به‌ ده‌ست کۆمه‌ڵێک کێشه‌ی وه‌ک برسێتی، هه‌ژاری، بێکاری، بێئاوی، بێکاره‌بایی و ده‌یانی دیکه‌وه‌ ده‌ناڵێنێت و ڕۆژبه‌ڕۆژیش ئه‌و دۆخه‌ ناله‌باره‌ زیاتر بۆ سه‌ره‌وه‌ هه‌ڵده‌کشێت‌.
که‌واته‌ مێژووی مرۆڤی ئێمه‌ نه‌ک هه‌ر پڕیه‌تی‌ له‌ برسێتی و هه‌ژاری‌، به‌ڵکوو له‌ پاڵ ئه‌وه‌دا به‌رده‌وام ئازادییشی لێ زه‌وت کراوه‌‌.
هیچ ساڵێک تێناپه‌ڕێت ئه‌گه‌ر ڕووبه‌ڕووی ده‌یان ڕووداوی تیرۆر و تۆقاندن نه‌بینه‌وه‌.
له‌م ڕۆژانه‌دا زه‌رده‌شتییه‌کان، که‌ ماوه‌یه‌که‌ وه‌ک بزووتنه‌وه‌یه‌کی ئایینی‌‌ په‌ره‌یان سه‌ندووه‌ته‌وه‌‌‌ و جموجۆڵیان په‌یدا کردوو، زیاتر له‌ پێشوو که‌وتوونه‌ته‌ به‌ر په‌لاماری ئیسلامییه‌کان.
کار له‌وه‌ ده‌رچووه‌ ته‌نیا له‌ مزگه‌وته‌کاندا نه‌فره‌تیان بۆ بنێردرێت و خه‌ڵکیان له‌ دژ هان بدرێت، به‌ڵکوو گه‌یشتووه‌ته‌ ئه‌وه‌ی هه‌ڕه‌شه‌ی کوشتن له‌ ئه‌ندامانیشیان بکرێت، بێ ئه‌وه‌ی ئه‌و ده‌سته‌ڵاته‌ی هه‌رێمی کوردستان هیچ بایه‌خێکی به‌و کێشه‌یه‌ دابێت.
ئه‌م ده‌سته‌ڵاته‌ له‌ ماوه‌ی ئه‌و چاره‌که‌ سه‌ده‌یه‌دا ده‌ستی تیرۆریستانی ئاوه‌ڵا کردووه‌ به‌ ئا‌ره‌زووی خۆیان هه‌ڕه‌شه‌ له‌ ئازادیی تاک و گرووپه‌کان بکه‌ن، به‌ مه‌رجێ نه‌بنه‌ مایه‌ی بێزاری بۆ خۆی.
واته‌ ده‌سته‌ڵات‌ ته‌نیا کاتێ ڕووبه‌ڕووی تیرۆریستان‌ ده‌بێته‌وه‌، که‌ بزانێت هه‌ڕه‌شه‌ له‌ به‌رژه‌وه‌ندییه‌کانی خۆی ده‌که‌ن.
هه‌ڵوێستی هه‌ندێک له‌ ڕۆشنبیرانیش که‌موزۆر له‌ هیی ده‌سته‌ڵات جیاواز نییه‌، که‌ ئه‌وانیش ته‌نیا به‌رگری له گرووپێکی دیارکراو ده‌که‌ن.
به‌کورتی ئه‌وانه‌ هه‌ر کاتێ ئیسلامییه‌کان ببنه‌ جه‌مسه‌ری کێشه‌یه‌ک، ده‌نگی خۆیان هه‌ڵده‌بڕن و پشتیان ده‌گرن، گوایه‌ لایه‌نگری ئازادین، به‌ڵام کاتێ تاک و گرووپه‌کانی دیکه‌ له‌ لایه‌ن ئیسلامییه‌کانه‌وه‌ هه‌ڕه‌شه‌یان لێ ده‌کرێت، نته‌ق له‌ خۆیان ده‌بڕن، بگره‌ جاری وا هه‌یه‌ له‌ دژی ئه‌وانه‌یش ده‌وه‌ستنه‌وه‌، که‌ په‌لامار دراون.
ئێمه‌ پێمان وایه‌ هه‌ڕه‌شه‌کردن له‌ زه‌رده‌شتییه‌کان هه‌ڕه‌شه‌یه‌ له‌ هه‌ر ده‌نگێکی جیاواز، که‌ بیه‌وێت ده‌ربکه‌وێت.
پێمان وایه‌ تا ئه‌و کاته‌ی زه‌رده‌شتییه‌کان له‌ په‌رستگه‌کانیاندا خه‌ڵک بۆ کوشتن هان ناده‌ن، تا ئه‌و کاته‌ی باوه‌ڕه‌کانی دیکه‌ ناسڕنه‌وه‌، تا ئه‌و کاته‌ی چه‌کیان هه‌ڵ نه‌گرتووه‌ و په‌لاماری وڵاتانیان نه‌داوه‌، تا ئه‌و کاته‌ی لاوان بۆ شه‌ڕ و کوشتار نانێرن، تا ئه‌و کاته‌ی باس له‌وه‌ ناکه‌ن به‌های ژن له‌ هیی پیاو که‌متره‌، تا ئه‌و کاته‌ی که‌س ناچار ناکه‌ن بێته‌ سه‌ر ئایینه‌که‌یان، تا ئه‌و کاته‌ی ئه‌وانه‌ ناکوژن و هه‌ڕه‌شه‌یان لێ ناکه‌ن، ئه‌گه‌ر‌ واز له‌ ئایینه‌که‌یان بهێنن، تا ئه‌و کاته‌ی له‌ منداڵ ناده‌ن ئه‌گه‌ر نوێژ نه‌کات، جێگه‌ی مه‌ترسی نین و مافی خۆیانه‌ ئازادانه‌ ته‌عبیر له‌ باوه‌ڕیان بکه‌ن.
خۆ هه‌ر کاتێ وایان کرد، ئه‌وده‌م ئێمه‌یش قسه‌ی دیکه‌مان ده‌بێت.
(ده‌نگه‌کان) نه‌ له‌ دوور و له‌ نه‌ نزیکه‌وه‌ پێوه‌ندیی به‌ ئایینی زه‌رده‌شتییه‌وه‌ هه‌یه‌، بگره‌ ئه‌ندامه‌کانیشی ناناسێت، به‌ڵام له‌به‌ر ئه‌وه‌ی که‌ناێكی ئازاده و له‌ ماوه‌ی مێژووی خۆیدا به‌رگریی له‌ مافی ئازادیی تاک و گرووپه‌کان کردووه‌، بۆیه‌ له‌ ئاستی ئه‌م په‌لاماره‌یشدا بێده‌نگ نابێت و داوا له‌ هه‌موو ئازادیخوازان ده‌کات پشتگیریی بکه‌ن، وه‌ک چۆن پێشتریش هیچ کاتێ درێغییان نه‌کردووه.
ئێمه‌ ئه‌وه‌یشمان لا ڕوونه‌، که‌ ئه‌وه‌ی ڕوو ده‌دات ته‌نیا ئه‌نجامی ئه‌و تێكه‌ڵییه‌ی ئایین و ده‌وڵه‌ته‌.
هه‌ر کاتێ ئایین ده‌ست به‌سه‌ر جومگه‌کانی ده‌وڵه‌تدا ده‌گرێت و بڕیار له‌ سه‌ر ژیانی مرۆڤ ده‌دات، ئه‌وا کونجێک بۆ ئازادی نامێنێته‌وه و هه‌موو به‌هاکان ده‌که‌ونه‌ به‌ر هه‌ڕه‌شه‌‌.
(ده‌نگه‌کان)‌ پێشتریش کاری بۆ جووداکردنه‌وه‌ی ئایین له‌ تێکڕای داموده‌ستگه‌ کۆمه‌ڵایه‌تی، سیاسی، ئابووری و که‌لتوورییه‌کاندا کردووه‌ و پێی له‌سه‌ر ئه‌وه‌ داگرتووه‌، که‌ ئایین بکرێته‌ مافی تاک، بێ ئه‌وه‌ی هیچ که‌سێک بۆی هه‌بێت به‌سه‌ر ئه‌وانه‌ی تریدا بسه‌پینێت، به‌ڵام چونکه‌ ئه‌مه‌ له‌ به‌رژه‌وه‌ندیی هیچ حزبێکی سیاسیدا نییه‌، به‌ چاوپۆشین له‌وه‌ی ئه‌و حزبه‌ چ ناوێکی هه‌یه‌ و بانگه‌شه‌ی چی ده‌کات، بۆیه‌ دژایه‌تیی ئه‌و هه‌وڵه‌ کراوه‌، به‌ڵام ئه‌مه‌ تاکوو ئه‌مڕۆیش داخوازیی (ده‌نگه‌کان) و هه‌موو ئه‌و ئازادیخوازانه‌ی تره‌، که‌ له‌ مه‌ترسیی بوونی ئایین، به‌تایبه‌تی له‌ مه‌ترسیی بوونی تاکه‌ئایین له‌ ده‌وڵه‌تدا تێده‌گه‌ن.
له‌ خواره‌وه‌دا ناوی هه‌موو ئه‌وانه‌ به‌ شێوه‌ی ئه‌لفابێتیکه‌ڵ ده‌نووسرێن، که‌ ده‌نگیان خستووه‌ته‌ پاڵ ده‌نگی (ده‌نگه‌کان)ـه‌وه‌ و به‌وه‌ ڕازی نین هه‌ڕه‌شه‌ له‌ مافی زه‌رده‌شتییه‌کان بکرێت.
هه‌ر ئازادیخوازێکی دیکه‌یش، که‌ ده‌یه‌وێت پشتگیریی ئه‌م ناڕه‌زایه‌تییه‌که‌ بکات، ئه‌وا ده‌توانێت له‌ ڕێگه‌ی ئیمه‌یڵی (ده‌نگه‌کان)ـه‌وه‌ ناوی خۆی بنووسێت:
