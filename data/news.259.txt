بۆ گەیاندنی پەیامی هاوخەمیان، خانەوادەی محەمەد بەحرلعلوم سەركردەی باڵای ئیسلامی شیعەكان سەردانی ماڵی سەرۆك مام دەكەن.
لە دیدارێكدا، كە قوباد تاڵەبانی جێگری سەرۆكی حكومەتی هەرێم و ژمارەیەک لە پەرلەمانتارانی یەکێتی لە ئەنجومەنی نوێنەرانی عیراق ئامادەی بوون، وەفدی میوان ئاماژەیان بەڕۆڵ و گرنگی سەرۆك مام جەلال كرد، لەگۆڕەپانی سیاسی عیراقداو بەگرنگ و بایەخەوە هەوڵ و تێكۆشانەكانی سەرۆك مام جەلال-یان لەپێناو چەسپاندنی ئاشتی و خزمەتكردنی گەل نیشاندا، داواشیانكرد، ڕێبازەكەی سەرۆك مام جەلال درێژەی پێبدرێ.
ئەوەشیانخستەڕوو، عیراق لەدۆخێكی دژواردایەو پێویستە درێژە بەڕێبازی سەرۆك مام جەلال بدرێت بۆ چارەسەری كێشەكان و تێپەڕاندنی قەیرانەکان و یەكێتیی نیشتمانیی كوردستانیش ڕۆڵی خۆی لەو نێوەندەدا بگێڕێت.
لەلایەن خۆیەوە، هێرۆ ئیبراهیم ئەحمەد لەگەڵ دەربڕینی سوپاسگوزاری بۆ گەیاندنی پەیامی هاوخەمیان، ئاماژەی بەوەدا كە بڕوایان بەوەیە بەگفتوگۆو دیالۆگ چارەسەری كێشەكانی نێوان هەرێمی كوردستان و عیراقی فیدراڵ بکرێت.
