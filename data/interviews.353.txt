ناڕه‌زایه‌تیه‌کانی مامۆستایان بۆ موچه‌کانیان، خواستی بژێوی خۆیان و خێزانه‌کانیانه‌، خواستی به‌رده‌وامی سفره‌ی هه‌ژارانه‌یانه‌، خواستی داواکاری مناڵه‌ چاوگه‌شه‌کانیانه‌ که‌ له‌ خوشی و پێدوایستیه‌ ئینسانیه‌کانی کۆمه‌ڵگا مه‌حرومن، خواستی ئیدامه‌کاری مامۆستایه‌ بۆ وتنه‌وه‌ی وانه‌ به‌قوتابیان.
هه‌موو ئه‌م داواکاری و خواستانه‌ لانی که‌می پێدوایستیه‌کانی ژیان بوو، که‌ حکومه‌تی هه‌رێم و حکومه‌ته‌ بنکه‌ فراوان و حزبه‌کانی ده‌سه‌ڵاتدار نه‌ به‌ڕه‌سمیان ناسی و نه‌ وه‌ڵامیان پێ دایه‌وه‌.
به‌ڵام مامۆستایان و بایکۆت و خواست و ناڕه‌زایه‌تیه‌کانیان، بووه‌ قوربانی سیاسه‌تی حزبه‌کانی کوردایه‌تی و ئیسلامیه‌کان که‌چاوه‌ڕوانی ره‌حمه‌تی پارتی ده‌که‌ن، هه‌موو ئومیدو خواستی ناڕه‌زایه‌تی رۆژانه‌ی مامۆستایان و وه‌ڵامنه‌دانه‌وه‌یان، بووه‌ رێکه‌وتن و ساتو سه‌ودای گۆڕان و یه‌کێتی و ئیسلامیه‌کان و کێبڕکێیان بۆ شه‌ریکه‌ به‌شی پارتی و له‌ناو خۆیاندا که‌و‌تنه‌ ملشکاندنی یه‌ک، که‌ کامیان شه‌ریکه‌ به‌شی ئه‌ساسی پارتیه و جێگای زیاتر ده‌گرێت لای پارتی، دانیشتنی هه‌فته‌ی رابردووی یه‌کێتی و پارتی و راگه‌یاندنی هاوبه‌شیان هێنده‌ی تر گۆڕان و ئیسلامیه‌کانی تڕۆ کرد که‌ده‌بێ له‌ده‌وری سیاسه‌تی پارتی کۆببنه‌وه‌‌ و یه‌کێتی کرده‌ شه‌ریکه‌ به‌شی زیاتر له‌وان.
گۆڕان و ئیسلامیه‌کان کارنامه‌ی گه‌وجاندن و خۆڵکردنه‌ چاوی خه‌ڵکی کوردستان و به‌تایبه‌تی له‌ پاشه‌کشه‌ پێکردنی بایکۆتی ناڕه‌زایه‌تی مامۆستایاندا کردیان، دڵی پارتیان ڕازیکردو کردیان به‌ده‌ستکه‌وتی پارتی و یه‌کێتی و پارتی تیا باڵا ده‌ستبوو.
هه‌موو ئه‌وانه‌ ئه‌و راستیه‌یان خسته‌ به‌رده‌م خه‌ڵكی كوردستان که‌ ئه‌و حزبانه‌ چه‌نده‌ کێشه‌و ململانێیان هه‌بێت‌، به‌ڵام له‌به‌رامبه‌ر خواست و ناڕه‌زایه‌تیه‌کانی خه‌ڵکدا یه‌ک ده‌ست و یه‌ک هه‌ڵوێستن بۆ پاشه‌کشه‌ به‌دواکاری خه‌ڵکی کرێکارو به‌شمه‌ینه‌ت.
بایکۆت به‌جیا له‌ته‌شخیسی دروست یان نا دروستی مامۆستایان بۆ خواسته‌کانیان، شێوه‌یه‌کی ناڕه‌زایه‌تی بوو له‌به‌رامبه‌ر حزب گه‌لێکی کوردایه‌تی و ئیسلامیدا که‌ڕۆژانه‌ پیرۆزی خاک و نیشتمان و ئاڵا و سه‌رۆک و پێشمه‌رگه‌و ماڵه‌ شه‌هید و ئایین و شه‌ره‌ف ده‌رخواردی خه‌ڵک ده‌ده‌ن، به‌ڵام موچه‌و پاروی ده‌می مناڵانی مامۆستایان و خه‌ڵکی کوردستان و هه‌تا مناڵامی ئه‌وه‌ پێشمه‌رگه‌و ماڵه‌ شه‌هیدانه‌ی خۆیان ته‌پڵی پیرۆزی بۆ لێده‌ده‌ن، به‌ڕه‌وا نابینن و بۆیان گرنگ نیه‌.
گۆڕان، یه‌کێتی و ئیسلامیه‌کان، پاشه‌کشه‌یان سه‌پاند به‌سه‌ر ‌ناڕه‌زایه‌تی ‌بایکۆتی مامۆستایان بۆ موچه‌کانیان، به‌ڵام خواستی موچه‌ی مامۆستایان له‌جیگای خۆی ماوه‌ و وه‌ڵامی پینه‌دراوه‌ته‌وه‌، به‌ڵام ریسواییه‌کی تر چووه‌ سه‌ر کارنامه‌کانی ئه‌و حزبانه‌ی شه‌ریکی پارتی.
وه‌ڵامنه‌دانه‌وه‌ و نه‌چوونه‌ ژێر باری داواکانی مامۆستایان، ناڕه‌زایه‌تیه‌کانی له‌سه‌ر ئاستی کۆمه‌ڵگادا فراوان و به‌زیندویی له‌ناوه‌نده‌کانی کار و گه‌ڕه‌ک و قوتابخانه‌و زانکۆکاندا ده‌هێڵێته‌وه‌.
حزبه‌کانی کوردایه‌تی شه‌ریکه‌ به‌شی پارتی به‌م هه‌نگاوه‌ی بردنه‌ دواوه‌ی ناڕه‌زایه‌تی بایکۆتی مامۆستایان بۆ موچه‌کانیان، وه‌ڵامیان به‌داوای پارتی دایه‌وه به‌دژی خواسته‌کانی مامۆستایان‌، به‌ڵام به‌دڵنیاییه‌وه‌ هه‌ر ده‌بێ له‌چوارچێوه‌ی سیاسه‌ت و به‌رنامه‌کانی پارتیدا کاره‌کانیان به‌رنه‌ پێشه‌وه‌و ئه‌گه‌رچی په‌رله‌مانه‌که‌شیان بۆ کارا بکاته‌وه‌.
ناڕه‌زایه‌تیه‌کان له‌کوردستاندا، له‌جاران فراوانتر ده‌بێت، له‌به‌ر ئه‌وه‌ی ئه‌وه‌ ته‌نها موچه‌ نیه‌ که‌خواستی مامۆستایان و زۆر به‌شی تری کۆمه‌ڵگایه‌، خواسته‌ سه‌ره‌تاییه‌کانی ئاو، کاره‌با، خزمه‌تگوزاریه‌کانی رێگاو بان، خواسته‌کانی قوتابیان، ژنان، لاوان، کار بۆ بێکاران، وه‌ ناڕه‌زایه‌تی له‌به‌رامبه‌ر تایبه‌تیکردندا که‌ نرخه‌کان ده‌باته‌ سه‌ره‌وه‌، هاوکات بێوه‌ڵامی حزبه‌ میلیشیاکانی کوردایه‌تی، قڵشتی چینایه‌تی فراوان ده‌کاته‌وه‌، له‌به‌رئه‌وه‌ی کێشه‌کان کێشه‌ی خواسته‌ چینایه‌تیه‌کانی کرێکاران و خه‌ڵکی که‌مده‌رامه‌ته‌ که‌زۆربه‌ی زۆری کۆمه‌ڵگا پێکده‌هێنن له‌به‌رامبه‌ر که‌مایه‌تیه‌کی سه‌رمایه‌داری تاڵانکارو مافیاو دژی خه‌ڵکیدا، به‌ڵام ته‌جروبه‌ی ناڕه‌زایه‌تیه‌کان ئه‌وه‌ی سه‌لماند که‌ده‌بێ ناڕه‌زایه‌تیه‌کان له‌ده‌ره‌وه‌ی کارنامه‌و سیاسه‌ت و چه‌واشه‌کاریه‌کانی حزبه‌کانی کوردایه‌تیدا بێت، که‌ئاسۆی ناسیۆنالیزم و ئیسلامی زاڵه‌ به‌سه‌ریدا، که‌به‌رژه‌وه‌ندی بۆرژوازیانه‌ی له‌پشته‌وه‌یه‌.
بۆیه‌ ده‌بێ ناڕه‌زایه‌تیه‌کانی کوردستان، هاوکات که‌ ناڕه‌زایه‌تی سیاسیه‌و ده‌بێ ئاسۆی سۆسیالسیتی به‌سه‌ریدا زاڵ بێت و هه‌ر به‌م دیدگایه‌شه‌وه‌ رێکخراو بێت که‌بۆخۆی دیفاعی شێلگیر له‌خواسته‌کانی خه‌ڵک ده‌کات و زامنی به‌سه‌رکه‌وتن گه‌یاندنی خواسته‌کان ده‌کات.
