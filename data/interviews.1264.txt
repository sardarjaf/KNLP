بەنێرو مێر چواندنی زەوی و ئاسمانەكان، چەند مەجازییە، هەزار ئەوەندە وەها تەبلیغاتێك لەهزرینێكەوە دێ‌ دژە بەهاو مۆڕاڵی جێندەری، ئەمە هەم وەك فكرو، هەم وەك ئایدیاو، هەم وەك ئەندێشەو، هەم وەك پرانسیپ و بوونیە مرۆییەكەیش، هەر ڕاستە.
رەشەبای خود پەسندی و خۆ سەپاندنی سیاسەتكارە دژە جێندەرو ڕەگەزپەرستەكانی دنیا، ئەگەر لەخۆرئاوا، وایكردبێ‌ خۆر بخەنە دەریاوەو، جۆرە ڕۆمانسییەتێك ببەخشنەوە بەژیان، لەكوردەواری و لەناو كوردە سیاسەتكارەكانی كوردستاندا، وڕە وڕو گڕە گڕەكەی ئەوەندە تاقەت پڕوكێن بێت، تكە تك و تەمە تەم و منە منەكەی وابكا ڕۆناكی هەر تیادا هەڵنەیەت!!
سەیركە هاوڕێ!
هەیانە خۆی بەهەڵگری پەیامی دنیای ئەودیوو دەزانێ‌، بەڵام دەیەوێت لەم دنیایەدا بەر بگرێ‌ و، بەهەشتێك لەدرۆ بەرپاو ساز بكات!
هەشیانە خۆی بەسترانبیژو ئاوەز ژەنی ژیانكردنی مەملەكەتێك لەنوێگەرایی دەزانێ و‌، هات و هاواری كەشكەلانی فەلەك دەبڕێ، بەڵام بەشنە بایەك لەدەرو دراوسێكانیەوە گەر هەڵبكات‌، دەكەوێتە هەلەكە سەما لەپراكتیك و لەئەدا كردندا!!
هەڤاڵ، نیشتمانی كورد ئەمڕۆ لەهەر كاتێك زیاتر، لەخەونێك دەچێت ناخۆش، بووە بەجەنگەڵێك بەرەڵڵا، بووە بەحەوشەیەك سامناكی بتوانێ دڵخوازانە تەراتێنی تیادا بكات، سیاسەتكارەكانی دەرزییەك بەدەستیانەوە هەیە ڕۆح ئەشكەنجەو، جەرگ كونكون دەكات، بەجۆرێ هەرچەند بڕوانی شتێكی دی بەدینەكەی وجودو بەهای هەبێ‌ و مابێت جگە لەخودی خۆیان لەخۆدا!!
ئەرێ‌ ئەم نیشتمانە، كەسێكی تیادا نیە قارەمانەكانی لەبێشەی شكاندنی شكۆی میللی و یەكتریدا بێدار بكاتەوە؟!
ئەرێ ئاوێنەی هۆڵێك نییە لەم وڵاتەدا، شۆڕشگێڕەكانی دوێنێی، بتوانن ئەمڕۆی خۆیان و ژیانی ئێستای خەڵكی نیشتمانەكەی خۆیانی تیادا ببیننەوە؟!
ئەرێ‌ گەر نیشتمان دایك بێت، مرۆ چۆن جورئەت دەكات ئەمە بەدایكی خۆی بكات؟!
چۆن دەكارێت هەر جارەو دەوڵەتێك، هەر جارەو دەرو دراوسێیەك بهێنێتە سەر سینگ و كەرامەت و عیززەتی نەفس و مەئوای میهرەبانی دایكی خۆی و، زات بكا بەدەستەكانی خۆی ئەتكی پێبكات؟!
چۆن دەتوانێ شیرو بیرو‌ خێرو بێرەكەی دایك هەروا سادەو سانا هەرزانفرۆش و نیشتمان بەدەر بكات؟!
دایك، دایكە، نە نیشتمان دایكەو، نە دایك نیشتمانە، ئەگەر دایك نیشتمان بێت، ئێستا من و هەزارەهای وەك من بێ نیشتمانترین مرۆڤی سەر ئەم زەمینەین، گەر نیشتمان دایك بێت، كەس لەكورد بێ دایك تر نیە!!
نیشتمان، ئەو بوعدە جوگرافی و، ئەو فەزا مرۆیی و، ئەو فەرهەنگە هاوبەش و مەدەنییەیە، مێرو بەكڵۆیەك شەكر دەگرێت، نەك كەروێشك بەسیحرو جاددو عەرەبانە!
نیشتمان ئەو مەوداو مەغزا مرۆییە خاوێنەیە، یەكە پێكهێنەرە جڤاتییەكەی تیایدا هەست بەهاوڵاتیبوون و، درك بەشارۆمەندیبوونی خۆی وەك تاك بكات، نەك هەڵاوێردو هەڵاتن لێی!!
نیشتمانی كورد، نیشتمانی هەڵاوێردی بەشەرییە، شك نابەی هەبێ‌ و بتوانێ‌ لەوسەر بۆ هەتا ئەوسەری سنورەكەی، كوێی بوێ‌ ئازادانەو سەربەستانە تیایدا بژی و بمێنێتەوە!
نیشتمانی كورد، بەدەست سیاسەتكارە هەناو پیسەكانیەوە، هەردەم لەبیانوێك زیاتری هەیە تا ئەندێشەو خەیاڵەكانی تاك و خەڵكەكەی تیادا بكوژی!
هەردەم لەئامرازێك زیاتری تیادا دەژی تا ژیانكردنی وەك ئەوەی شایستە بەهەبوونە تیادا نەهێڵێ و بكوژیت!
