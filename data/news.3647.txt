مافی چارەی خۆنوسین، مافێکی مەدەنیانەی کۆمەڵە مرۆڤێکە، لە بارێکی ژیانەوە بیانەوێت بگۆڕێن بۆ بارێکی تر، کە پێیان وایە لەوبارە نوێیەدا باشتر و خۆشتر دەژین، بە ھێزتر دەبن و بەرژەوەندیەکانیان مسۆگەرتر دەبێت، لە ساڵی ١٩١٤ە سەرۆکی ئەمەریکا ئەم خاڵەی خستە سەر وشەی سیاسەتی نێودەوڵەتی.
لە سەرتا سەری جیھانیشدا، ئەم خاڵە لە سەر وشەی سیاسەتی نێودەوڵەتیدا بە پیرۆز تەماشاکرا، چونکە مافی گەلانی چەوساوە و داگیرکراوی دەستبەر دەکرد، تا ئەمڕۆش (مافی چارەی خۆنوسینی گەڵان) ھەر سەنگ و سەدای خۆی ھەیە، ئەگەر چی گەلی داگیرکراو کەمبوونەتەوە لە جیھاندا.
چارەی خۆنوسین لە رێگەی ریفراندۆمەوە دەبێت و ھەموو ئەندامانی کۆمەڵگاکە دەنگی خۆیان دەدەن بۆ ئەوەی بە رای زۆرینە بڕیارەکە بدرێت.
بەڵام کاتێک ئەم گەلەی کە بڕیارەکە دەدات چەند زەمینەی مانەوە و پارێزگاریکردنی لە خۆی بنیاد ناوە، ئایا چەند دۆست و ھاوبەرژەوەندی لەسەر تا سەری جیھاندا دروست کردووە، بۆ ئەوەی پارێزگاری لە بەرژەوەندیەکانیان بکەن، ئەمە لەسەر ئاستی نێودەوڵەتی.
پرسیاری دووەم، ئایا لەسەر ئاستی ناوخۆیی وڵاتەکە، چەندێک لە رووی یاسایی و دەستووری و سیاسی و سەربازی و ئابوریەوە تۆکەمەیە.
بۆیە دەبێت پاش ئەوەی دەنگی ریفراندۆم یەکلای دەبێتەوە(کە دەبوو پێش ریفراندۆم بیکردبایە) ھەوڵێکی جدی بدرێت بۆ ئەوەی دۆخی ھەرێمی کوردستان لە دۆخێکی نائاسایی و قەیرانەوە بگوازرێتەوە بۆ دۆخێکی ئاسایی و ئابووری بەھێز، بۆ ئەوەی سەرۆکی ئەنجومەنی وەزیرانی عیراق، نەتوانێت بڵێت دەوڵەتی کوردیان پێ بەڕێوەناچێت و کێشەی گەورە توشی خۆیان دەکەن، چوونکە لە قەیراندان.
سەنگاپور لە ئەندۆزنیزیا بە زۆر جیاکرایەوە، لەبەر ئەوەی دۆخی دارایی ئەندۆنیزیا ھیچ باش نەبوو، لە ساڵی ١٩٦٨ کردنیانە دەرەوە، سەرۆکەکە دەستی بە گریانکرد، چوونکە وای بۆ دەچوو گەلەکەی لەبرساندا دەمرن، بەڵام ئەمڕۆ سەنگاپور بێ ئەوەی یەک بەرمیل نەوتی ھەبێت، داھاتی نەوتی ھەیە وەک وڵاتە نەوتیەکان.
ئێمە باوەڕمان وایە سەرکردەی حەکیم و لێھاتوو، بێ غەل و غەش، لێبڕاوانە بۆ وڵاتەکەی کاربکات، ھیچ شتێک مەحاڵ نابێت لەبەردەمیدا.
نمونەشمان زۆرە بۆ سەرکەوتنی وڵاتان کە بوونەتە جێگەی ئیرەیی دەوڵەتانی جیھان، ھەر لەسەردەمی سەنگاپوردا، ئیماراتی عەرەبیش دروست بوو، ھەردوو وڵاتەکە بوونە نمونەی بەھەشت لەسەر زەوی.
بۆیە پێش ئەوەی بیر لە ژمارەی نیشانەی راست دانان بکەینەوە لەبەردەم بەڵێ، دەبێت، بیر لە بنیادنان و ئاوەدانکردنەوە و یاسا و دادپەروەری بکەینەوە، چوونکە کورد رۆحی خۆی وەبەر گولـلەی دوژمن ناوە و بەڵێی کردووە.
