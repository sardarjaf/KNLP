بەڕێوەبەری ئاسایشی قەزاكەش ئاشكرایدەكات كە نوێنەرێكی كۆماری ئیسلامیی ئێران بە ناوی ئیقبال پوور لەكۆبوونەوەكەدا بەشدار بووە.
پاش كۆبوونەوەكە هەریەك لە نەجمەدین كەریم پارێزگاری كەركوكء هادی عامری ئەمینداری سوپای بەدر لە كۆنگرەیەكی رۆژنامەوانی هاوبەشدا رایانگەیاند كە هەردوولا لەسەر كۆمەڵێك خاڵ رێككەوتوون.
نەجمەدین كەریمء هادی عامری دووپاتیانكردەوە كە هێزێكی هاوبەشی پێشمەرگەء حەشد لە دەرەوەی خورماتوو رەوانەی قەزاكە دەكرێت بۆ ئەوەی لەپاراستنی ئارامی شارەكەدا هاوكاری هێزەكانی ئاسایش بن.
بڕیارە لیژنەیەكی هاوبەش لەهەردوولا پێكبێت بۆ ئەوەی چاودێری خاڵەكانی رێكەوتنەكە بكاتء دانیشتووانی قەزاكەش هیوادارن رێكەوتنەكەی ئەمجارە وەكو رێكەوتنەكانی پێشووتر نەبێت و بتوانێ ئارامی و ئاسایش بۆ ناوچەكەیان دابین بكات.
كێشە و ئاڵۆزیەكانی نێوان میلیشیاكانی حەشدو هێزەكان پێشمەرگە لە خورماتوو ناوە ناوە سەرهەڵدەدەنء لەماوەی چەند مانگی رابردوودا نزیكەی سەدء پەنجا پێشمەرگەو هاووڵاتی مەدەنی شارەكە لەلایەن چەكدارانی حەشدەوە شەهید بوون.
هاوكات وتەبێژی وەزارەتی دەرەوەی ئەمریكا رایگەیاندووە شەڕ و پێكدادانی نێوان هێزەكانی پێشمەرگەو چەكدارانی حەشدی شەعبی واشنتۆنی نیگەران كردووەء ئاماژەی بەوەش كرد كە ئەمریكا خوازیارە هێزە عێراقییەكان بە یەكگرتوویی بمێننەوەو فۆكسی سەرەكییان بخەنە سەر تیرۆریستانی داعش و كۆتایی بە ناكۆكیەكانیان بێنن.
