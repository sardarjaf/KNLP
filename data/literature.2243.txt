-( کاک زۆراب.. ) ئاوڕى بۆ لاى ڕاست دایەوە ، ناسکەى بینى ..( ئەزانى زۆربێ تاقەتم .. لاى من سەیرانێکى زۆرناخۆش بوو ) زەق زەق تەماشاى ئەکرد .ئەو هەموو یادگارییە  ناخۆشە ، مناڵییەکى  تا  بڵێى قورس..سەرەڕاى ئەوەیش  هاتنى  وەرەقەى کارەباى موەلیدە ، مێشکى جەنجاڵ کردبوو ..
لە دوا  ڕیزى کورسییەکانى ئۆتۆبیسەکە دانیشتبوون ، زۆراب، سەعدى ، ناسکە ، سازان ، عوبەیدوڵڵا ..لە ئەحماوا ئەگەڕانەوە بۆ شارى  کۆیە ..دەمە و ئێوارەیەکى بەهار  ، شەقامەکان بۆنى باران و  نێرگز و ئەو شتە سەوزانەیان  لێ ئەهات ..کورسیەکانى تریش یەکپارچە خوێندکار بوون ، گۆرانى و چەپڵە مێشکى پیاویان ئەبرد ..
ناسکە  چاوەڕوانى ئەکرد ، زۆراب پشتگیرییەک ، یان بەدواداچوونێ بۆ بارى سەرنجەکەى بکات ..ئەم  بە ڕوخسارێکى ئەبڵەقەوە ، تەماشاى ناسکەى ئەکرد و دێڕە وشەیەک  لە ژێر لێویدا ، حەشار درابوو ..ئەویش هەستى بەو ڕستەیە کردبوو ، بۆیە بە تامەزرۆییەوە چاوەڕوانى ئەکرد  بۆ  نمونە بڵێ : ئەرەوەڵڵا ناسکەخان ، منیش هیچ بە دڵم نەبوو ، لە بەیانیەوە هەتاو ئەیدا بە تەوقى سەرمانا ، ..یان بڵێ : سەیران هەر وایە ، ماندوو بوون  و  قڕە قڕ و خۆ ڕەتاندن ...یاخود  بڵێ : بڵێم چى ، منیش بێ تاقەتم ، بەڵام هەرچۆنێ  بێ ، یادگارییەکمان خستە سەر خەرمانى یادگارییەکان ..
جار جار کڵاوکوڕەیەک یان  قەلەباچکەیەک ئەهاتە سەر شەقامەکە و ..هەر زوو بە خێرایى لە پێچکەکانى ئۆتۆبیسەکە دوور ئەکەوتنەوە ، شۆفێرەکە ( ئاخ ) ێکى لێ بەرز ئەبۆوە : ئاخ !
نەمردمایە و  یەکێک لەو قەلەڕەشکانەم بشێلایە ، لە دنیادا ڕقم لە  قەلەڕەشکەى سەگبابە..
ئیتر هیچ کەسێ تاقەتى نەبوو  لێى  بپرسێ  ، بۆچى ڕقى لەو جۆرە قەلانەیە ، ئەوان هەموو خوێندکارى خوێن گەرم بوون و سەرقاڵى  گۆرانى و خەو و خەیاڵى  خۆیان بوون .. هەر کەسەى وێنەى دڵخوازێکى لە  گۆڕەپانى سەرەکى دڵى خۆیدا هەڵواسى بوو ، ڕێپێوان و پشتگیریى خۆى بۆ دووپات ئەکردەوە ، کێ تاقەتى هەیە هۆکارى ڕق لێ بوونەوەى شۆفێرێکى پیر و پەککەوتە بزانێ ..ڕق لێبوونەوە لە  چى ؟ لە قەلە باچکە ..ڕقى لێیەتى ، خۆشى ئەوێ، ئەوە شتێک نییە یەک چرکەى تیا خەرج بکەى .. شۆفێرێکى نەخوێندەوار ، ڕقى لە قەلە باچکە بێ ، بەمان چى ؟ ئەو ئیشى لێخوڕینى ئۆتۆبیسەکەیە و تەواو ..
لە پێشى پێشەوە ، شۆفێرێ  تامەزرۆى ئەوە بوو کەسێ  لێى  بپرسێ  کە  بۆچى ئەوەندە ڕقى  لەوجۆرە قەلانەیە ، هەروەها لە دواى دواوە ، کچێ لە ڕٍوخسارى زۆراب ڕامابوو ، بەڵکو بەدوادا چوونێ بۆ  بارى سەرنجەکەى بکات ..تەنانەت ئەگەر دژى بۆچوونەکەیشى بێ ، هەر بە ئاسایى وەرى ئەگرت ، بۆ نمونە  بیووتایە : بۆچى ؟ لە سەیرانى هاوڕێیانى زانکۆ و پەیمانگا خۆشتر چییە ؟ ..یان بیووتایە : بزانە نەخۆش نیت ؟ لەوە ئەچێ ساردەمەنى زۆرت خوارد بێ و پلەى گەرمات بەرز بووبێتەوە ، ئەگینا بڕوا ناکەم سەیرانى وا خۆش دووبارە بێتەوە ..یاخود بیوتایە : بە تەماى چیت ؟سەیران هەر وایە ..خۆ دوو- دوو شیشە گۆشتت ئەماشییەوە ، ئەگەر بێ تاقەت نەبوویتایە ، ئێمەیشت ئەخوارد ..کورە با  بیووتایە : نەخۆشى دەروونیت هەیە ، ئەگینا لەم وڵاتەدا لوتکەى خۆشى ، سەیرانە ..
زۆراب بۆ ڕوخسارى  ناسکەى ئەڕوانى ، جار جار چاوى  خێل ئەبوو ، بە سەر ڕٍاوەشاندنێ ، گلێنەکانى تەرازوو ئەکردەوە ..دڵنیا بوو  لەوەى کاتى ئەوە هاتووە بۆى بسەلمێنێ کە ئەم وەک ئەوانى تر نییە ..لەبەرامبەر کچاندا ، وەک  سابونى سەر مەغسەلى  چێشتخانە هەرزانەکان ، بتوێتەوە ..نەخێر، ئامادە نییە ئیمزا لەسەرهەموو بۆچوونەکانیان بکات ..ئامادە  نیە بە قسەکانیان  بڵێ : پەسەندە ..
بەڵام شۆفێرەکە خۆى نەگرت و ..ئاوڕى بۆ لاى ڕاستى خۆى دایەوە ، قوتابیەکى سوورفلى بینى ، دەستێ شاڵى مەرەزى سپى  پۆشیبوو ، بە دەست خۆى نەبوو  محەلەبییەکى بیر کەوتەوە بە شێوەیەکى ناڕێک و پێک ، دارچینى پیاوەشێنرا بێ..بزەیەک  گرتى و ..وتى : ( ئەزانى بۆچى ڕقم لە قەلەڕەشکەى سەگ و سەگبابە؟ ) 
بەرد جوڵا ، قوتابیە سوورفلەکە نەجوڵا ، بەڵام  شوفێرەکە لەسەر بارى سەرنجەکانى بەردەوام بوو : ( کاتى خۆى کە قابیل هابیلى براى کوشت ، چەند ڕۆژو شەو لاشەکەى دابوو بە شانیدا نەیئەزانى چى لێ بکا ، هەتا قەلەڕەشکەیەک فێرى کرد  ، کە ئەبێ بیکات بە ژێر خۆڵەوە .. )
بەرد جوڵا ، قوتابیە سوورفلەکە نەجوڵا.. ئاخر ئەو ڕۆژە ، بۆدواجار کچەکەى هاوڕێى ڕەتى کردەوە ..پێى ڕاگەیاند : من وەک براى خۆم  مامەڵەم لەگەڵ تۆ کردووە ..لەوەیش ناخۆشترپێى وتبوو : من بۆ پزمامى خۆم دانراوم ..
( ئەگەر قەلە ڕەشکە فێرى ناشتنى کوژراوەکانى نەکردینایە ، ئێستا  ئەو دنیایە بو بو بە ژێرلاشەى مرۆڤەوە .. سەدان هەزار  ئەکوژن و ..چاڵێکى بۆ هەڵئەکەنن و ئەیشارنەوە .. ئیترتەواو ..فەرموو ئەگەر ناشتن نەبووایە ، کەس  نەیئەوێرا کەسێکى تر بکوژێ..ئەبوو بیدایە بە شانیدا و ..کوچە بە کوچە بیگەڕاندایە .. )
سوورفلەکە جوڵەیەکى کرد ، لە جیاتى تەماشاى شۆفێرەکە بکات ، ئاوڕى بۆ لاى چەپى خۆى دایەوە ، تەماشاى ڕەوە مانگایەکى چڵکنى کرد ، کە زۆربە ماندوێتى و نەخۆشى و برسێتیەوە ، تەریب لەگەڵ شەقامەکەدا ئەڕۆیشتن ..
سەعدى و سازان و عوبەیدوڵڵا ، سەرقاڵى قسە و گۆرانى و قاقاى پێکەنین بوون ..بێ ئاگا، لە زۆرابێک کە ئەیەوێ شتێ بڵێ.. بێ ئاگا لە ناسکەیەک ، کە بەو پەڕى تامەزرۆییەوە چاوەڕوانى یەک وشەى ئەو بوو ..
ناسکەیەک بە درێژایى دوو ساڵى پەیمانگاى تەکنیکى ، هەردوو چاوى ، تەنها زۆرابى ئەبینى ..ئەو کوڕە بێ دەنگە خەمگینەى ، کە زۆر بە هێواشى ئەڕۆیشت و .. زۆربە هێواشى چاوەکانى ئەتروکاند و ..زۆربە قورسى ئەیتوانى دەمى بکاتەوە ، بۆ نمونە بۆ زەردەخەنەیەک یەکەمجاربەشیًَکى زۆر کەمى لێوى ئەکرایەوە ، بە جۆرێ نەتئەزانى نیازى پێکەنینى هەیە  یان گریان .. نیازى تووڕە بوونى هەیە ، یان قسەیەکى ئاسایى ..تەماشایەکى نووکى پێڵاوەکانى ئەکرد و .. بەجێى ئەهێشتى ..( ئاخر تۆ چى بووى من بەو جۆرە خۆشم ویستى ؟؟ هیچ مواسەفاتێکت نەبوو ، ئەگەر ئامێر بوویتایە ، یەک پولى قەڵپت نەئەکرد ..نازانم تۆچى بووى ؟ )
زۆراب سیخوڕمەیەکى لە سەعدى دا .. ( سەعدى هەموو شتێ بوو بۆ ئەم .. نیازى هەر شتێکى هەبووایە ، پرسى بەو ئەکرد ..سەعدى هاوڕێیەکى دڵسۆزى بوو ..هەرچەندە بەردەوام جنێویشى پێ ئەدا ، بەڵام قەت ئێسکى نەدەشکان )
سەعدى لە قاقاى پێکەنینێکى ، بە ئاگاهاتەوە و ..ڕووى تێ کرد ، چى ببینێ ؟ زۆراب ئەبڵەق بووە ..هۆن هۆن ئارەق ئەڕێژێ و چاوەکانى خێل بوون .
باشە ئەو  هەموو کاتە بۆچى ئاگاى لێ نەبووە .. 
لەو کاتەدا ، پێش ئەوەى زۆراب خۆى ئامادەکات بۆ وەڵامدانەوە، ناسکە لە پشت سەرى سەعدیەوە ، 
زۆرابێک هەموو ژیانى نائومێدى بوو .. لە خێزانێکى کرێکاردا ..باوکى هەتا ڕۆژێ ئیشى هەبوو ، چوار ڕۆژ لە ماڵەوە ، خەریکى شەڕ بوو لەگەڵ خێزانەکەى ..شەڕ کردن لەسەرهیچ ، تەنها بۆ گوزارشت لە بێزاریى .. قەت لەسەرسفرەیەک  کۆ نەبوونەتەوە ..چەند جار  ئەمى بە ستوونى تارمەکەوە ئەبەستەوە و هەتا حاڵى بوورانەوە ، بە سۆندە لێى ئەدا ..
تەنها بۆ ئەوە لێى ئەدا بۆى بسەلمێنێ  ئەو باوکە و ئەم کوڕ..ئەو ئەسڵە و ئەم لق ..ئیتر واى لێ هات خێزانەکە وەک فەوجێکى سەربازى لێ هات ، هەر یەکەى چووە ڕەبیەى خۆیەوە ..هەر یەکەى بەشە خواردنى خۆى ئەبرد بۆ گۆشەیەک ، بە نائومێدییەوە ، لە چاوەڕوانى سەعاتى سفردا .. ئەو سەعاتەى کە ئیترباوکى سێ بە سێ دایکى تەڵاق ئەدا ، ئەیخوارد ..بە درێژایى هەژدە ساڵ ، شتێ نەبوو بە ناوى پێکەنین یان زەردەخەنە لە فەرهەنگى ئەو ماڵەدا ..ئەوان لە ترسى  برسێتى ، هەر زوو لە ماڵ چوونە دەرەوە ، بۆ سەر شەقام ..کەوتنە فرۆشتنى هەموو شتێ ، ترۆزى ، کالیار، دەنکە هەنار ، چلوورە ، مس ، فافۆن .. هەر شتێ کە  شتێ دڵنیاییان بۆ بگەڕێنێتەوە ، بەوەى ئەمانیش ئەتوانن بژین و نەهێڵن برسێتى بیانکوژێ..بەڵام ئەوەى لێى تێ نەدەگەیشت ، گریانى بەردەوامى دایکى بوو .. تەنانەت کە پارەکانیان نیشان ئەدا لە کاسبیدا پەیدایان کردبوو ، ئەو زیاترئەگریا ..
ئاخر دایە گیان ، سوپاس بۆ خوا فێرى کاسبى بووین و گیرفانەکانمان پارەى تێدایە ، ئیتر تۆبۆچى ئەگریت ؟؟
( دوێنێ عەسر هات بۆ شوقەکەمان ..هى مانگى پێشوو ..حەزم نەکرد میزاجتان تێک بدەم ، وتم با سەیرانەکە بە خۆشى بکەن ..با ئەو خەمە هەربۆخۆم بێ.. ئاخر هەر ئەمپێرێ ، هەزار دینارى چۆتە سەر .. )
( حەدت چییە ؟ دابەشى ئەکەین بەسەر هەموومانا ..بەڵام من بۆ شتێَکى تر سیخوڕمەم تێوە ژەندى ، سەعدى برام )
شۆفێرەکە زۆر پەشیمان بوو ، کە بارى سەرنجى خۆى سەبارەت بە قەلە ڕەشکە ، بۆ سوورفلێکى  وا بێ مێشک ، باس کرد ..بەڵام ئەو بەتەواوەتى لە نائومێدییەکانى خۆیدا نقووم بوو .. دڵنیابوو لەوەى ئەگەرسوورفل نەبووایەو چەند ئینجێ باڵاى بەرزتر بووایە ، نە وەک  براى خۆى تەماشاى ئەکرد و .. نە پزمام لە گۆڕێدا بوو ..
وەرەقەى موەلیدە ، مانایەکى قووڵ و فراوانى لە ناخى ناسکەدا وروژاند ..لە کۆتاییدا و دواى زیاتر لە ساڵ و نیوێ یەکتر ناسین ، ئەوە یەکەم قسە بووە کە لەوەوە بۆئەم هاتبێ .. وەرەقەى موەلیدە .. وەرەقە واتە کاغەز ..کاغەزێ کە ئەکرێ  داستانێکى خۆشەویستى لەسەر بنووسرێ ..ئەکرێ جوانترین شیعرى دڵدارى لەسەربنەخشێنرێ ..ئەتوانرێ دنیا بکاتە یەکپارچە لە ڕۆمانسیەت ..باران  ببارێ و ..چەترێ هەردووکیان کۆبکاتەوە ..ئەو تەماشاى زەوى ئەکا ، کە دەنووکى نمەکانى باران ، دەنکە خۆڵەکان ئەمدیوە و دیو ئەکەن و ..ئەم تەماشاى ئەو ئەکا ..هەورە گرمەیەک هەستى ڕاکردن لاى ئەم دروست ئەکا و .. بەڵام ئەو مێش میوانى نییە ..ئینجا ئەگەربچینە سەر موەلیدە ..بەرهەمهێنەر ..ئەوە پێ دەچێ مەبەستى لە دڵ بێ ..تەنها دڵە موەلیدەى مرۆڤە ..هەست و نەست و ژیان بەرهەم ئەهێنێ ..کە دڵ ئەوەستێ، ئیتر هەموو شتەکان ڕائەوەستن و ..مرۆڤ تەواو ئەبێ ..وەرەقەى موەلیدە ، ئیدى پێویستى بە شەونخوونى چەندەها شەوە بۆ ئەوەى ناسکە بە دیارییەوە دانیشێ و .. دووڕو مروارییەکانى دەربهێنێ ..
خەریک بوو خەو ئەیبردەوە و ..زەردەخەنەیەک لێوى نەخشاندبوو ، بە هێواشى یەک لەسەر یەک ئەیووت : زۆرسوپاس زۆرابەکەم ..زۆر سوپاس زۆرابەکەم ..
شۆفێرەکە بە هەستێکى قێز هاتنەوەوە ، تەماشاى ڕێگاکەى ئەکرد ، وەک ئەوەى قێز لەو قوتابیە سوورفلە بکاتەوە کە هیچ حیسابێکى بۆ بارى سەرنجەکانى ئەم نەکرد .. لەو کاتەدا و بە شێوەیەکى چاوەڕواننەکراو ، ئەو قوتابیە  سوورفلە ڕووى کردە شۆفێرەکە و بە دوو چاوى پڕ لە فرمێسکەوە وتى : گیانەکەم !
بۆچى ڕقت لە قەلەڕەشکە ئەبێتەوە و حەز ئەکەى بیانشێلى ؟ تا ئێستا بینیوتە قەلەڕەشکەیەک دڵى قەلەڕەشکەیەکى تر بشکێنێ .. تائێستا بینیوتە قەلەڕەشکەیەک ، قەلەڕەشکەیەکى تر نائومێد بکا و .. واى لێ بکا شەو تا بەیانى  شەو نخوونى بکێشێ و فرمێسک بڕێژێ .. نییە .. شتى وا نییە .. ئەوە ئێمەى مرۆڤى ناشیرینین ، کە یەکترى ئەکوژین و نایشزانین چۆن بیاننێژین .. کوشتن تەنها بە فیشەک و شمشێرنییە ، بەڕێزەکەم .. ئەو کچە  جوانانەى کە ئەیانبینیت ، هەتا ئەبنە بووکى بازرگانێکى دز ، دەیەها و سەدەها قەتل و عامیان لە ناو چینى لاواندا کردووە ..تەمەنى دەیەها و سەدەهایان کردووە بە یەکپارچە لە خەم و ئازار و چاوەڕوانى و هەستى خۆبەکەمزانین ..لەبەر ئەوە ، گیانەکەم ، ئەوەى کە شایانى شێلانە بە پێچکەکانى ئۆتۆبوسەکەت ، تەنها منم .. من .. تکات لێ ئەکەم ئەو چاکەیەم لەگەڵدا بکە و .. بمشێلە ..
لەگەڵ دوا ووشەیدا ، کەوتە سەرچۆک و .. چەپڵەى هاوڕێکانى و ڕاوەستانى لەناکاوى ئۆتۆبیسەکە ، لە یەک کاتدا ڕوویان دا..شۆفێرەکە  خۆى کێشایەوە و پاڵى دایەوە ، هەناسەیەکى قووڵى هەڵکێشا وچاوەکانى داخست ..ئەوە بۆماوەى کەمتر لە خولەکێکى خایاند ..ئیترچاوى کردەوە ، دوو گۆمى فرمێسک بوون ، دانەویەوە ، قوتابیە سوورفلەکەى ڕاست کردەوە و لەسەر کورسیەکەى داینیشاندەوە ..
لەبەردەم  ستێرنەکەدا خۆى گرتەوە ، لە حاڵێکدا کە هەموو دانیشتووانى ناو ئامانەکە بێدەنگ بوون و .. تەنانەت ئەتتوانى سوێندیش بخۆى کە هەناسە نادەن ، شۆفێرەکە ، جگەرەیەکى ئاگردا و ..دەستى کردەوە بە لێخوڕینى ئامانەکە ، ئیتر دەنگە دەنگیش کەوتەوە ناو خەڵکەکە ..
زۆراب  بە سەعدى  وت :  (  ئەزانى خانم خاس چی پێ وتم  ؟ ئەڵێ زۆر بێ  تاقەتم  و  سەیرانەکە  هیچ خۆش نەبوو ..ئێستایش ئەمەوێ  ڕاى  تۆ وەرگرم   ، سەعدى ..)
شۆفێرەکە بە لاچاوێکەوە تەماشاى  کوڕە  سوورفلەکەى ئەکرد ..ویستى چیرۆکێکى دوور و درێژى بۆبگێڕێتەوە  سەبارەت بە بێ وەفایى ..سەبارەت  بەوەى  کە  هەموو کوڕێ  کەم  تا  زۆر بریندار کراوە .. بەڵام  بوورانەوەى  سەعدى و .. هاوار هاوارى  کچەکان و .. بەردەم  نەخۆشخانەى  فریاکەوتن و ..شتى  تر ..کارێکیان  کرد کە  ئەوە  دوا سەرنج  بێ  لە  نێوان  ئەو  دوو  جیهانە  جیاوازەدا ..
