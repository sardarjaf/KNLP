لە هەر كۆمەڵگەیەكی پێشكەوتوو بنواڕین یان لە پێشكەوتنەكانی سەراسیمە بووبین، ئەوە خاڵێك ئاماژەی پێبكرێت، رێخستنە، رێخستن پێوەندی بە زانینەوەیە، زانینیش لە رێگەی پرسیاركردن، فێركردن و گەیاندن دێتە دی، وێجا پێگەی مامۆستا گەلۆ لێرەدا بەرز و مەزن دەكەوێتەوە، لێ كەی مامۆستا لە ژوور چینەكانی تری كۆمەڵگە دەردەكەوێت؟ ئەم پرسیارە پێوەند بە ئاگایی و رەخنەگرتن لە خۆیە، ئەم خۆیە مامۆستاییە، چەندە نەخوێنەرو دەبەنگ بێت گەلحۆترو چەندەش ئاگایی لە زانست، مێژووی نەتەوەو ئەدەبیات، بەكورتی بخوێن بێت، ئەوەندەدوورنماتر و بەتەك پەروەردە، رەخنەگرتن و خۆخستە ژێر بەرپرسیارییەتییەوە،بەخەم دەبێت.
بۆیە دەبێت مامۆستا پێشەنگی كۆمەڵگە بێت، ئەم دەتوانێت وابكات رەخنە بگیردرێت و شتەكان بخاتە ژێر چنگی لێپرسینەوەوە، لێپرسینەوە وابەستەیە بە دادوەر، ئاخۆمامۆستا دادوەرە؟ سەرمەشقبوون بەسەر گشت، لە وانەگوتنەوە و چۆن راهێنانكردندایە، وانەگوتنەوە لەبەرانبەر بەیانییدایەو راهێنانكردنیش لە بەرانبەر چاودێرییكردندایە، كەواتە مامۆستا كە راهێنانكارە؛ چاودێرە، ئەم چاودێربوونەش سەرمەشقبوونە، كەواتە مامۆستا چاودێرە بەسەر راهێنانپێكراوانی دوێنێ، بۆیە بۆ وانە پێگوتراوانی دوێنێ، لە بەیانیییاندا دادوەرە، دادوەرە چونكە بەرپرسیان بووە، ئەگەر دوێنێ، خۆی نەكردبێتە بەیانیوان و چاودێر، ئەوە ئەم مامۆستایە مەحكوومو تاوانبارە،
تاكێكی كارا، كە وانەپێگوتراوێكی مامۆستای بەئاگا بووەو پێگەیێنراوێكی پڕ خواستە، ئەوە ئاگایی بەسەر خۆیەوە هەیە و دەوڵەمەندە بە ئەمڕۆ و هەست بە دوودڵی و ترس ناكات، سەر مەشقی ئەم تاكە، خودە ناسكردووەكەیەتی و ئازادیش نان و شەڕەفمەندییەتی، بۆیە لەسەر بناغەی وەها تاكێك كۆمەڵگە وەك ئەو دۆخە هیچخوازیی و بەها داڕووخاوە ناكەوێتەوە، پرس و شتەكان بەرەو بنبەست ناچن، بۆیە دوای ئەم گەشەكردنە پەروەردەییە، هزر و ئازادی لەدایك دەبن، هزر بۆ كۆمەڵگەیەكی شارەستانی و خاوەن كولتوور و ئازادیش ناسنامە.
تێكەوتنی كۆمەڵگە لە گەندەڵی و مافخووراوی، پێوەندی سەرەكی بە نەبوونی خواست و ئاگایی مامۆستاوە هەیە، چونكە مامۆستا بەرپرسیاری سەرەكی ئەم دۆخە رانەگوزەرە بەكیسەڵبووەیە، مامۆستا رێگری بەردەم گەشە و گۆڕان نییە، بەڵام زۆر بەداخەوە نەبوونی خواست و ئاگایی لە مامۆستاكانماندا ئەم دۆخەی ئەمڕۆی بەرهەم هێناوە، دۆخێك كە گەنج و وەچەیەكی تەنبەڵ، نەخوێندەوار، ترسەنۆك و بێدەنگ لە ماف و ئازادی پێ بەخشیوین.
بێمنەتبوونی سەرۆك و ئاراستەكردنی ئەم گەلەمێگەلە بەرە و هەڵپەڕین و نەزانین بردن، پێهیچنەبوون و كۆیلە سەیركردن، هیچ شتێك نییە لەوبەرهەمە، كەبوونی وێنەی كارەكتەرێكی دۆنكیشۆتییە، كە دواجار مامۆستاكانی ئەم سەرۆكە داستان خەیاڵاوییە، مامۆستایانی بێخواست و گەلحۆ بوون.
خەساندن یان كوشتنی خواست لە تاك خوێندكارانماندا، وادەكات پاشكۆیی، كۆیلەبوون و بێدەنگی بە مافی خۆیان بزانن، باڵاكردنی هەستی خۆ پێهیچنەبوون؛ دەرەتانە بۆ ئاییندەی كۆمەڵگەو نەتەوەیەكی بێ ناسنامەو دەوڵەت.
مامۆستای بێخواست و ئاگایی، ناتوانێت خوێندكارێكی ئازا پێ بگەیێنێت، بۆیە لەم وڵاتەدا هەیمەنەی حزبیی، باڵی كێشاوە و رابەری پەروەردەیە، لەژێرهەژموونی ترساندن و و كۆیلەكردندا، مامۆستای بێخواست و ئاگایی، دەستەمۆی چارەكە موچەیەك كراوە پێشی شەرەفمەندە،نەك شەرەفمەند كرابێت پێی.
لە كۆتاییدا گەرەكە بگوترێت: دەبێت مامۆستا، گۆڕانێكی بنەڕەتی لەژیانی خۆی دەستپێبكات و پەی بە خودە رەسەنەكەی خۆی ببات و بیدۆزێتەوە، ئەمەش لەپێناو وەگەڕخستنی ئەم گەلە وابەستە بە نەریت، نەزانی و رەوێنراوە لە ماف و ئازادیی.
كێشه‌كانمان له‌ گه‌ڵ به‌غداد له‌ سه‌ر پرسی نه‌ته‌وه‌ین یان وپاره‌ و پۆست … جه‌زا ئه‌حمه‌د فارس
