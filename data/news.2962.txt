ئه‌نجومه‌نی باڵای ڕیفراندۆم له‌گه‌ڵ عه‌ره‌ب و توركمان و كلدو ئاشوریه‌كان كۆده‌بێته‌وه‌و وه‌فدێكیش بۆ ئه‌و مه‌به‌سته‌ سه‌ردانی كه‌ركوك ده‌كات، ئه‌ندامێكی ئه‌نجومه‌نه‌كه‌ش ده‌ڵێت:"دوا بڕیار له‌سه‌ر وه‌ره‌قه‌یه‌كی سیاسی پێكهاته‌كان ده‌درێت".
ئه‌بو كاروان ئه‌ندامی ئه‌نجومه‌نی باڵای ڕیفراندۆم له‌لێدوانێكدا به‌SNNی ڕاگه‌یاند، "له‌سكرتاریه‌تی ئه‌نجومه‌نی باڵای ڕیفراندۆم چه‌ند كه‌سێك دیاریكراون، ئه‌مڕۆ 30ی ئابی 2017، دوو كۆبونه‌وه‌ له‌گه‌ڵ توركمانه‌كان، كلدو ئاشوریه‌كان ئه‌نجامبده‌ن، به‌ڵام هیچ كۆبونه‌وه‌یه‌كی به‌رفراوان ناكرێت".
وتیشی:"به‌مه‌به‌ستی گفتوگۆكردن له‌گه‌ڵ عه‌ره‌به‌كانی كه‌ركوك، وه‌فدێك دیاریكراوه‌ به‌هه‌ماهه‌نگی له‌گه‌ڵ پارێزگاری كه‌ركوك سه‌ردانی ئه‌وشاره‌ ده‌كات و تایبه‌ت به‌پرسی ڕیفراندۆم گفتوگۆ ده‌كه‌ن".
ئه‌وه‌شی‌ ڕونكرده‌وه‌، دوای ئه‌و كۆبونه‌وانه‌ی ئه‌نجامده‌درێن له‌گه‌ڵ (عه‌ره‌ب، توركمان، كلدو ئاشوری)ه‌كان، وه‌ره‌قه‌یه‌كی سیاسی بۆ مافی پێكهاته‌كان ئاماده‌ده‌كرێت و ده‌خرێته‌به‌رده‌م ئه‌نجومه‌نی باڵای ڕیفراندۆم و بڕیاری كۆتایی له‌سه‌ر ده‌درێت.
