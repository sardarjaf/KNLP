‌به‌ شێوه‌یه‌كی گشتی باسی مژوو باسێكی هه‌میشه‌یی و نه‌پچڕاوی نێوان مرۆڤ و ڕابردوه‌كه‌یه‌تی یاخود بۆچونێكی دروست له سه‌ر مێژوو كه ‌هه‌بێت ته‌نها مێژوو خۆیه‌تی، چونكه‌ ئه‌و له‌كرداردا نییه.
‌ده‌كرێت هه‌ركه‌س پێناسه‌یه‌كی جیاوز بدات به‌ مێژوو، هه‌ركه‌سه‌و له‌ تێڕوانینی خۆیه‌وه بۆ بونیادی (بوون)، یاخود له‌سه‌ر بونیادی‌ پاشخانه فه‌رهه‌نگی و سۆسیۆلۆژیه‌كانی ئینسان، به‌ڵام هه‌موو ئه‌وانه‌ش ته‌نها به‌شێكن له ئه‌بستاركتیزمی زیهنیه‌تی مرۆڤ، مه‌به‌ستم ئه‌وه‌یه‌ بڵێم ئێمه‌ی مرۆڤ هه‌میشه له بێهوده‌یدا مێژوو دروست ده‌كه‌ین، ده‌مانه‌وێت خۆمان ببین به‌ كردار، بۆیه‌ په‌نا ده‌به‌ینه‌وه‌ به‌ر ثه‌و فاكتانه‌ی كه ئێستامان بۆ بسه‌لمێنێت.. ئێستامان نیشان بدات، من پێم وایه‌ مرۆڤ به‌دوا یادوه‌ریه‌كانی خۆیدا سه‌رگه‌ردان نییه‌ ، به‌ڵكو مرۆڤ سه‌رگه‌ردانی ئه‌وه‌یه‌ كه‌ نازانێت ئێستای چییه‌ .. خۆ ثه‌گه‌ر مۆڕاڵیترین بۆچونیش له‌سه‌ر مێژوو بڕوا پێبكه‌ین ئه‌وه‌ له‌وه‌ زیاتر نییه‌ كه‌ پێی وایه‌ شه‌ڕی چینه جیاوازه كۆمه‌ڵایه‌تیه‌كانه‌ بۆ به‌ده‌ستهێنانی شكۆمه‌ندی له‌ به‌رامبه‌ر یه‌كتریدا.
خراپترین جۆری مێژژوو ئه‌وه‌یه‌ كه‌ هه‌میشه‌ دوباره‌ ببێته‌وه‌، بۆ ؟ چونكه‌ ئه‌و جۆره‌ ده‌رهاویشته‌ی خه‌له‌له‌ فیكری و ئه‌قلیه‌كانه‌، ئه‌مه‌ قسه‌ی من نییه‌ به‌ڵكو (جۆرج لۆكاش ) وا پێناسه‌‌ی كردووه‌؛ ئه‌و جۆره‌ له‌ مێژژو ‌ هه‌میشه‌ گیرۆده‌ی جوڵه‌یه‌كی‌ له‌ ده‌ست ده‌رچووی ده‌ره‌وه‌ی كاریگه‌ری ئه‌قڵه‌ كه‌ ناتوانێت له ناو بازنه‌ی‌ خانه‌ جێگیرو به‌ سیسته‌مكراوه‌كانی زیهندا پێناسه‌و شێوه‌یه‌ك به‌ خۆی بدات؛ ئه‌گه‌ر بمانه‌وێت باشتر له‌و شیكردنه‌وه‌یه‌‌ تێبگه‌ین پێویستمان به‌وه‌یه‌ پزیشكێك بهێنین و باس و ئه‌نالیزه‌ له‌سه‌ر خانه‌ شێرپه‌نجه‌یه‌كانی له‌شی مرۆڤ بكات؛ تاكو له‌ ڕێیه‌وه‌ بزانین خانه‌ شێرپه‌نجه‌یه‌كان كاتێك له‌ ژێر كاریگه‌ری ئه‌نزیمه‌یی ده‌رده‌چن چی رۆڵێك ده‌گێڕن له‌ ناو جه‌سته‌ی كه‌سێكی بارگاوی به‌و ئافاته‌.
هه‌ر له‌ زاده‌ی ئه‌و ڕوئیایه‌وه‌ پێویسته‌ به‌ر له‌وه‌ی بگه‌رێینه‌وه‌ بۆ ڕه‌گه‌ سۆسیۆلۆژیه‌كانی كۆمه‌ڵگای كوردی به‌ واتا مێژوویه‌كه‌ی پێویسته‌ بگه‌ڕێینه‌وه‌ بۆ پێكهاته‌ی جه‌سته‌یی(anatomic)ی سیاسی‌ مێژژووی بزوتنه‌وه‌ی كوردایه‌تی و ڕه‌هه‌ندو ئیدۆلۆژیا نه‌خۆش و تكشكاوه‌كه‌ی؛ ئه‌وسا به‌ باشترین شێوه‌ ئه‌و جه‌سته و‌ ئه‌قڵه‌ هه‌لا هه‌لایه‌ ده‌بینی كه‌ به‌ درێژایی سه‌دان ساڵ وێرانترین و بێ ئیراده‌ترین بونه‌وه‌ری كۆمه‌ڵایه‌تی‌ به‌رهه‌م ده‌هێنێت به‌ سیاسی و ڕۆشنبیرو تاجیر و سه‌ركرده‌ و جه‌نگاوه‌رته‌وه‌.
ئێمه‌ ده‌بێ ئێستا باش ئه‌وه‌ درك بكه‌ین كه‌ هه‌ڵخه‌ڵه‌تاوترین‌ كۆمه‌ڵگای ناو ئه‌و تێزه‌ین كه‌ پێی ده‌ڵێن مێژوو..
