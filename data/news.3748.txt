نێردراوی نەتەوەیەكگرتووەكان بۆ سوریا رایگەیاند، گفتوگۆكانی ئاشتی سوریا لانی كەم بەر لە دوو تا سێ هەفتەی تر ئەنجام نادرێن.
بەگوێرەی بەیاننامەیەك كە رۆیتەرز بڵاویكردۆتەوە، ستیڤان دیمستۆرا نێردراوی نەتەوەیەكگرتووەكان بۆ سوریا بە ئەندامانی ئەنجومەنی ئاسایشی نێودەوڵەتی راگەیاندووە كە دەیەوێت لەنزیكترین وادەدا گفتوگۆكانی ئاشتی دەستپێ بكاتەوە، بەڵام وەك لەبەیاننامەكەدا هاتووە بەدڵنیاییەوە دوو تا سێ هەفتەی تریش ئەو كارە ئەنجام نادرێت.
پێشتر ستیڤان دیمستۆرا له‌كۆنگره‌یه‌كی‌ رۆژنامه‌وانیدا له‌ژنێف كه‌ رۆیته‌رز بڵاویكردۆته‌وه‌، ئاماژه‌ی‌ به‌وه‌دا كه‌ دوای‌ گفتوگۆكردن له‌گه‌ڵ ئه‌نجومه‌نی‌ ئاسایشی‌ نێوده‌وڵه‌تی‌‌ و هه‌ڵسه‌نگاندنی‌ باردۆخه‌كه‌، ئه‌مڕۆ (26/5) واده‌ی‌ ده‌ستپێكردنه‌وه‌ی‌ گفتوگۆكانی‌ ئاشتی‌ سوریا دیاریده‌كه‌ن.
ئه‌وه‌ش دوای‌ ئه‌وه‌دێت، 18ی‌ ئه‌م مانگه‌ وه‌زیرانی ده‌ره‌وه‌ی وڵاتانی زلهێز‌و نه‌ته‌وه‌یه‌كگرتووه‌كان دوای‌ كۆبونه‌وه‌یه‌ك كه‌ له‌ژنێف-ی‌ پایته‌ختی‌ نه‌مسا به‌ڕێوه‌چوو، شكستیان هێنا له‌دیاریكردنی واده‌یه‌كی نوێ بۆ ده‌ستپێكردنه‌وه‌ی دانوستانه‌كانی ئاشتی تایبه‌ت به‌سوریا.
13ی مانگی‌ رابردوو، خولی‌ سێیه‌می‌ گفتوگۆكانی ئاشتی تایبه‌ت به‌سوریا له‌ژنێف ده‌ستپێكرد، به‌ڵام زۆری‌ نه‌خایاند‌و له‌ 18ی‌ هه‌مان مانگدا، ئۆپۆزسیۆنی سوریا به‌پاساوی‌ پێشێلكردنی ئاگربه‌ست له‌لایه‌ن دیمه‌شقه‌وه‌ بڕیاریدا به‌دواخستنی به‌شداریكردنیان له‌گفتوگۆكان، به‌وهۆیه‌شه‌وه‌ دانوستانه‌كان دواخران.
له‌باره‌ی‌ گه‌یاندنی‌ كۆمه‌كه‌ مرۆییه‌كان به‌هاوڵاتیانی‌ سوریا له‌ناو ئه‌و وڵاته‌ به‌تایبه‌ت دانیشتووانی‌ ناوچه‌ی‌ مه‌عزه‌مییه‌ له‌ باشوری‌ سوریا، دیمستۆرا ئاماژه‌ی‌ به‌وه‌كرد كه‌ هه‌رچه‌نده‌ باشترین رێگه‌ بۆ گه‌یاندنی‌ كۆمه‌كه‌كان له‌ڕێی‌ زه‌منییه‌وه‌یه‌، به‌ڵام نایانه‌وێت سه‌ركێشی‌ بكه‌ن‌و ناچارن له‌ڕێگه‌ی‌ ئاسمانییه‌وه‌ ئه‌و كۆمه‌كانه‌ فڕێبده‌نه‌ خواره‌وه‌.
دیمستۆرا كه‌ له‌نێوان ساڵانی‌ 2007 – 2011 وه‌ك نێردراوی‌ نه‌ته‌وه‌یه‌كگرتووه‌كان له‌عیراق و ئه‌فغانستان كاریكردووه‌، ده‌ڵێت گه‌ر دیمه‌شق رێگری‌ كرد له‌خستنه‌ خواره‌وه‌ی‌ ئه‌و كۆمه‌كانه‌، ئه‌وا پێویسته‌ واشنتۆن و مۆسكۆ رێگه‌یه‌ك بدۆزینه‌وه‌ بۆ گه‌یاندنی‌ خۆراك و پێداویستی‌ به‌هاوڵاتیانی‌ گه‌مارۆدراو له‌سوریا.
به‌پێی‌ هه‌واڵێكی‌ سكای‌ نیوز-یش، (یان ئیگلاند) رێكخه‌ری‌ تیمی‌ مرۆیی‌ نێوده‌وڵه‌تی‌ له‌سوریا له‌هه‌مان كۆنگره‌دا ئاماژه‌ی‌ به‌وه‌كردوه‌، له‌مانگی‌ ئایاری‌ ئه‌مساڵدا توانیویانه‌ ته‌نیا كۆمه‌ك بگه‌یه‌نن به‌ 160 هه‌زار هاوڵاتی‌ سوری‌ له‌ناوخۆی‌ ئه‌و وڵاته‌.
ئیگلاند كه‌ له‌هه‌مان كاتدا وه‌ك راوێژكاری‌ نێردراوی‌ نه‌ته‌وه‌یه‌كگرتووه‌كان بۆ سوریا كارده‌كات ئه‌وه‌ی‌ روونكرده‌وه‌، له‌ماوه‌ی‌ ئه‌م مانگه‌دا‌و له‌كاتی‌ گه‌یاندنی‌ كۆمه‌كه‌ مرۆییه‌كان دووچاری‌ ئاسته‌نگی‌ زۆر بوونه‌ته‌وه‌و له‌ناوچه‌كانی‌ داریا – مه‌عزه‌میه‌‌و وه‌عر به‌مۆڵه‌تی‌ مه‌رجدار كۆمه‌كه‌كانیان گه‌یاندووه‌.
هه‌روه‌ها ده‌ڵێت، له‌گه‌ڵ ئه‌وه‌شدا توانیویانه‌ خۆراك بگه‌یه‌نن به‌زۆرینه‌ی‌ منداڵان له‌ناوچه‌كانی‌ ژێر ده‌سه‌ڵاتی‌ حكومه‌ت‌و ئۆپۆزسیۆنی‌ سوریا، ته‌نانه‌ت هه‌ندێك له‌و ناوچانه‌ی‌ له‌ژێر كۆنتڕۆڵی‌ گرورپه‌ تیرۆرستییه‌كاندان.
