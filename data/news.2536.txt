شاره‌زایه‌كی‌ یاسا ته‌ئكید ده‌كاته‌وه‌، ئه‌و لیژنه‌ حكومییه‌ی‌ له‌گه‌ڵ كۆمپانیاكانی‌ مۆبایل گفتوگۆی‌ كردووه‌ و گرێبه‌ستی‌ له‌گه‌ڵاندا ئیمزاكرد، كۆمپانیاكانی‌ پابه‌ند نه‌كردووه‌ به‌نرخێكی‌ دیاریكراو بۆ فرۆشتنی‌ كارتی‌ مۆبایل، هیچ مه‌رجێكیشی‌ بۆیان دانه‌ناوه‌، لیژنه‌یه‌كی په‌رله‌مانیش، رایده‌گه‌یه‌نێت، له‌سه‌ر زیادكردنی‌ نرخی‌ كارتی‌ مۆبایل له‌ دادگای‌ فیدڕاڵی‌ سكاڵا تۆمار ده‌كه‌ن.
تارق حه‌رب، شاره‌زا له‌ بواری‌ یاسا، رایگه‌یاند: "ئه‌و لیژنه‌ حكومییه‌ی‌ له‌گه‌ڵ كۆمپانیاكانی‌ مۆبایلدا گفتوگۆی‌ كرد و له‌ شاری‌ عه‌مانی‌ پایته‌ختی‌ ئوردن له‌ ساڵی‌ 2007 گرێبه‌ستی‌ له‌گه‌ڵیاندا ئیمزاكرد، كۆمپانیاكانی‌ به‌ نرخێكی‌ دیاری كراوه‌وه‌ پابه‌ند نه‌كردووه‌، هه‌روه‌ها مه‌رجیشی‌ دانه‌ناوه‌".
ئه‌و شاره‌زایه‌، ئاماژه‌ی‌ به‌وه‌شدا كه‌ ده‌بوو ئه‌و لیژنه‌یه‌ مه‌رجی‌ توند له‌سه‌ر ئه‌و كۆمپانیانه‌ دابنێن به‌تایبه‌ت له‌باره‌ی‌ زیادكردنی‌ نرخه‌وه‌، وتیشی: "هه‌ڵه‌یه‌كی گه‌وره‌یه‌ باجی‌ سه‌ر كۆمپانیاكان بگوازرێـته‌وه‌ بۆ سه‌ر به‌شداربووان، به‌تایبه‌ت كه‌ كۆمپانیاكان به‌ ملیاران دینار قازانج ده‌كه‌ن".
ئه‌وه‌شی‌ وت، كه‌ ئه‌و كۆمپانیانه‌ هه‌مان ئه‌و بڕه‌ پاره‌یه‌ ده‌ده‌نه‌ حكومه‌ت كه‌ پێشتر ده‌یاندا، به‌ڵام كارتی‌ مۆبایل له‌سه‌ر به‌شداربووان گران كراوه‌.
دوێنێ‌ لیژنه‌ی‌ خزمه‌تگوزارییه‌كان له‌ په‌رله‌مانی‌ عیراق، رایگه‌یاند: "گرانكردنی‌ كارتی‌ مۆبایل، كارێكی‌ نایاساییه‌، بۆ ئه‌و مه‌به‌سته‌ش رووده‌كه‌ینه‌ دادگای‌ فیدڕاڵی‌ و سكاڵا تۆمار ده‌كه‌ین".
