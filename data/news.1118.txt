جارێکی تر دەنگۆی ڕێکكەوتنەوەی یەکێتی و پارتی بووەوە بەڕۆژەڤ و دوای ئەوەی (یەکێتی) ڕەشنوسی پڕۆژەی ڕێکكەوتنەوەیەکی بۆ نۆژەنکردنەوەی (ڕێکكەوتنی ستراتیجی ) لەگەڵ پارتی ئامادەکردو پڕۆژەکەش دوێنێ خرایە بەردەم مەکتەبی سیاسی پارتی و یەکێتی.
ئەم ڕێکكەوتنەوەیە ئەگەر ئاوا سەربگرێت، قاعیدەی یەکێتی تووشی شۆک و سەرکردایەتی گۆڕانیش توشی نائومێدیەکی قوڵ دەکات، چونکە ڕێکكەوتنێکی ئاوەها لەکاتێکدا دێت، کەهەمان سەرکردایەتی، لەلایەکەوە سەقفی چاوەڕوانی یەکێتیەکانی بۆ ڕێکكەوتن لەگەڵ گۆڕان، هەتا ئەندازەی یەکگرتنەوە بەرزکردۆتەوەو لەلایەکی تریشەوە بەڵێنی کۆنکرێتی بەتەنیا نەمانەوەی گۆڕانیشی، بەسەرکردایەتی ئەو بزوتنەوەیە داوە.
یەکێتی پێش ئەوەی لەگەڵ پارتی باسی ڕێکكەوتنەوە بکات، پێویستە سێ هەنگاوی حەیاتی بهاوێژێت کەئەوانیش بریتین لە: ـ (ڕێکكەوتنی نێوان باڵەکانی خۆی بۆبەڕێوەبردنی یەکێتی)و (ڕێکكەوتنی لەگەڵ گۆڕان بۆ بەڕێوەبردنی سلێمانی)و دواجاریش (یەکخستنی گوتاری سیاسی ئەم دیوی دێگەڵە) سەبارەت بەپرسەکانی (سەرۆکایەتی) و (سیستمی بەڕێوەبردنی هەرێم)و (دەستوور) و (نەوت) و (داهات) و (حکومەت و خزمەتگوزاریەکانی خەڵک) و(پەیوەندیەکان و ڕاپرسی).
بێگومان ڕێکكەوتن لەگەڵ پارتی پێویستە، چونکە ئەو ڕێکكەوتنە کوردستان دەباتەوە بەردەم سەربەخۆیی و بەدەوڵەتبوون.
بەڵام پێشمەرجەکانی سەرکەوتنی ئەم ڕێکكەوتنە، بەڕەهایی بەستراوەتەوە بەڕێکخستنەوەی ناو ماڵی یەکێتی خۆی و بەڕێکكەوتنی (ماڵە ڕێکخراوەکەی یەکێتی) لەگەڵ (گۆڕان) و هی هەردووکیشیان لەسەر سیاسەت و هەڵوێستی یەکگرتووی ئەم دیوی دێگەڵە!
