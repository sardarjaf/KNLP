سه‌رۆكی‌ پارتی‌ بزوتنه‌وه‌ی‌ نه‌ژاد په‌رستی‌ توركیا " مه‌هه‌په‌" رایگه‌یاند، دوای‌ ئه‌و گۆشه‌گیرییه‌ی‌ له‌ناوچه‌كه‌دا رووبه‌ڕووی‌ توركیا بۆته‌وه‌، له‌ئێستادا ئیسرائیل بۆته‌ فریادڕه‌س و دوواهه‌مین چڵه‌دار له‌ناوچه‌كه‌دا كه‌ توركیا خۆی‌ پێدا هه‌ڵواسیوه‌.
ده‌وڵه‌ت باخچه‌لی‌ سه‌رۆكی‌ مه‌هه‌په‌ له‌وتارێكدا كه‌له‌به‌رده‌م كوتله‌ی‌ په‌رله‌مانی‌ پارته‌كه‌ی‌ خوێندییه‌وه‌ ئاماژه‌ی‌ به‌وه‌كرد، له‌دوای‌ هه‌ڵبژاردنه‌كانی‌ مانگی‌ حوزه‌یرانی‌ ئه‌مساڵ.. میدیاكانی‌ سه‌ر به‌ئاكه‌په‌ بڵاویانكرده‌وه‌، ته‌لئه‌بیب ئاهه‌نگی‌ و جه‌ژن و خۆشی‌ ده‌گێڕێت به‌هۆی‌ ئه‌وه‌ی‌ پارتی‌ دادوگه‌شه‌پێدان سه‌ركه‌وتنی‌ به‌ده‌ستنه‌هێناوه‌، باخچه‌لی‌ پرسی‌، ئه‌ی‌ ئێستا چی‌ روویداوه‌ كه‌ ئه‌و میدیایانه‌ بێده‌نگیان هه‌ڵبژاردووه‌ له‌كاتێكدا ره‌جه‌ب ته‌یب ئه‌ردۆغان گه‌وره‌ترین دیاری‌ جه‌ژنی‌ پێشكه‌ش به‌ئیسرائیل كردووه‌.
سه‌رۆكی‌ مه‌هه‌په‌ ووتی‌، ده‌مانه‌وێت بزانین بیانوی‌ ئاكه‌په‌ بۆ ئاسایی‌ كردنه‌وه‌ی‌ په‌یوه‌ندییه‌كانی‌ له‌گه‌ڵ ته‌لئه‌بیب-دا چییه‌؟ له‌كاتێكدا پێشووتر هه‌ریه‌كه‌ له‌ ره‌جه‌ب ته‌یب ئه‌ردۆغان و ئه‌حمه‌د داود ئۆغڵۆ به‌ووشه‌ ئاگرینه‌كانیان ئیسرئیل-یان تۆمه‌تبار ده‌كرد به‌ئه‌نجامدانی‌ تاوانی‌ دژ به‌مرۆڤایه‌تی‌ له‌دژی‌ گه‌لی‌ فه‌له‌ستین.
لێدوانه‌كانی‌ ده‌وڵه‌ت باخچه‌لی‌ له‌كاتێكدا دێن چه‌ند رۆژێك له‌مه‌وبه‌ر به‌رپرسێكی‌ ئیسرائیلی‌ رایگه‌یاند، ئه‌نقه‌ره‌ و ته‌لئه‌بیب به‌نهێنی‌ و به‌شێوه‌یه‌كی‌ سه‌ره‌تایی‌ له‌شاری‌ زیورخ-ی‌ سویسرا رێكه‌وتنێكیان واژۆكردووه‌ بۆ ئاساییكردنه‌وه‌ی‌ په‌یوه‌ندییه‌كانی‌ نێوانیان.
ئه‌و به‌رپرسه‌ ئیسرائیلییه‌وه‌ كه‌نه‌یویست ناوی‌ خۆی‌ ئاشكرابكات ئاماژه‌ی به‌وه‌كرد، به‌پێی‌ ئه‌و رێكه‌وتنه‌ ئیسرائیل به‌بڕی‌ 20 ملیۆن دۆلار قه‌ره‌بووی‌ كه‌سوكارو و بریندارانی‌ كه‌شتی‌ - ماڤی‌ مه‌ڕمه‌ڕه‌- ده‌كاته‌وه‌، له‌به‌رامبه‌ردا توركیا به‌ بڕیارێك كه‌له‌په‌رله‌مانی‌ ئه‌و وڵاته‌ ده‌نگی‌ له‌سه‌ر ده‌درێت سازش له‌سه‌رجه‌م ئه‌و سكاڵایانه‌ ده‌كات كه‌ له‌دژی‌ ئه‌و ئه‌فسه‌رو سه‌ربازه‌ ئیسرائیلیانه‌ تۆماری‌ كردبوون كه‌هێرشیان كردبووه‌ سه‌ر كه‌شتییه‌ توركییه‌كه‌.
هاوكات له‌كاتی‌ واژۆكردنی‌ رێكه‌وتننامه‌كه‌دا، باڵیۆزانی‌ توركیا و ئیسرائیل له‌ باڵیۆزخانه‌كانی‌ خۆیان له‌ ئه‌نقه‌ره‌ و ته‌لئه‌بیب ده‌ستبه‌كارده‌بنه‌وه‌، هه‌ردوو وڵاتیش له‌ده‌رهێنانی‌ گازی‌ سروشتیدا هه‌ماهه‌نگی‌ یه‌كتر ده‌بن و توركیاش ده‌توانێت گازی‌ سروشتی‌ له‌ ئیسرائیل بكڕێت.
به‌ره‌به‌یانی‌ 31ی‌ مانگی‌ ئایاری‌ ساڵی‌ 2010 سوپای‌ ئیسرائیل هێرشی‌ كرده‌ سه‌ر كه‌شتی‌ – ماڤی‌ مه‌ڕمه‌ڕه‌-ی‌ توركی‌ كه‌ له‌رێگه‌دا بوو بۆ گه‌یاندنی‌ كۆمه‌ك به‌دانیشتووانی‌ كه‌رتی‌ غه‌ززه‌ له‌فه‌له‌ستین كه‌ له‌لایه‌ن ئیسرائیله‌وه‌ گه‌مارۆی‌ خرابووه‌ سه‌ر.
له‌و هێرشه‌دا 9 چالاكوانی‌ تورك كوژران و 50 ی‌ تریش برینداربوون، ئه‌وه‌ش وایكرد توركیا و ئیسرائیل بارگرژی‌ بكه‌وێته‌ نێوانیان و سه‌رجه‌م په‌یوه‌ندییه‌كانیان بپچڕن، هه‌رچه‌نده‌ له‌ساڵی‌ 2013 دا ئیسرائیل به‌فه‌رمی‌ داوای‌ لێبوردنی‌ له‌ توركیا كرد له‌به‌رامبه‌ر ئه‌و رووداوه‌.. به‌ڵام تا ئه‌م ساته‌ وه‌خته‌ش په‌وه‌ندی‌ نێوان ئه‌و دوو وڵاته‌ ئاسایی‌ نه‌بۆته‌وه‌.
