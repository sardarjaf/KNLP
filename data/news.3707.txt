ئێواره‌یه‌كی دره‌نگی دوائێواره‌ی شوباتی ئه‌مساڵ، تۆنی هه‌یوارد، سه‌رۆكی كۆمپانیای گینێڵ ئینێرجی‌و سه‌رۆكی پێشووی كۆمپانیای (BP) په‌یوه‌ندییه‌كی به‌په‌له‌ی به‌بۆردی كۆمپانیاكه‌وه‌ كرد بۆ ڕاگه‌یاندنی هه‌واڵێكی ناخۆش.
دوای چه‌ند كاتژمێرێك له‌ئاشكراكردنی ئه‌و هه‌واڵه‌ ناخۆشه‌، كۆمپانیای گینێڵ ئینێرجی به‌یاننامه‌یه‌كی بۆ بۆرسه‌ی دراوی له‌نده‌ن بڵاوكرده‌وه‌و تیایدا كه‌مبونه‌وه‌ی یه‌ده‌گی كێڵگه‌ی نه‌وتی (ته‌ق ته‌ق)ی بۆ نیوه‌ راگه‌یاند.
هه‌واڵه‌كه‌ گینێل ئینێرجی ناچاركرد ڕایبگه‌یه‌نێت كه‌بڕی یه‌ك ملیار دۆلار (واتا 681.66 ملیۆن پاوه‌نی به‌ریتانی) له‌داهاتی كۆمپانیاكه‌ كه‌مبۆته‌وه‌.
گینێل ئینێرجی ده‌ڵێت دوای ئه‌وه‌ی له‌كۆتایی ساڵی ڕابردوودا بڕێكی زیاتر له‌ئاو له‌ناو بیره‌ نه‌وتییه‌كاندا دۆزرایه‌وه‌و خێرا پێداچوونه‌وه‌یه‌كی سه‌ربه‌خۆ بۆ نه‌وتی كێڵگه‌كه‌ ئه‌نجامدراوه‌، به‌زووترین كاتی گونجاویش هه‌واڵه‌ ناخۆشه‌كه‌ی ڕاگه‌یاندووه‌.
موراد ئۆزگول، به‌ڕێوه‌به‌ری جێبه‌جێكاری گینێل ئینێرجی به‌ڕۆیته‌رزی ڕاگه‌یاندووه‌ "هه‌تا دوای شه‌ش مانگی یه‌كه‌می ساڵ 2015 هیچ هۆكارێك نه‌بوو بۆ نیگه‌رانی‌و یه‌ده‌گی ته‌ق ته‌ق به‌گوێره‌ی پێشبینییه‌كان به‌رهه‌می هه‌بوو، هه‌ركه‌ تێبینیمان كرد ئاستی به‌رهه‌مهێنانی بیره‌كان داده‌به‌زن، ئێمه‌ هه‌نگاوی گونجاومان گرته‌به‌ر".
به‌ڵام هه‌ندێك كه‌سایه‌تی ناو پیشه‌سازی نه‌وت‌و گاز ده‌ڵێن ڕه‌نگه‌ كۆمپانیاكه‌ بیتوانیایه‌ خۆی له‌و هه‌واڵه‌ ناخۆشه‌ ناكاوه‌ دووربخاته‌وه‌، ئه‌گه‌ر ساڵانه‌ پێداچوونه‌وه‌ی بۆ كێڵگه‌ نه‌وتییه‌كانی ئه‌نجامبدایه‌.
چونكه‌ له‌بری بواردان به‌بۆشایی چوارساڵ‌و نیو له‌نێوان پێداچونه‌وه‌ی ئه‌ژماره‌كاندا، پێداچونه‌وه‌ی ساڵانه‌ بۆته‌ ستاندارد له‌زۆربه‌ی كۆمپانیاكانی ئه‌م پیشه‌سازییه‌دا.
نیك ئینگراسیا، به‌ڕێوه‌به‌ری ئیداریی له‌كۆمپانیای 6 پۆینت ئینێرجی بۆ ڕاوێژكاری دۆزینه‌وه‌ی نه‌وت ده‌ڵێت "پێداچوونه‌وه‌ی ساڵانه‌ بۆ یه‌ده‌گی نه‌وت (به‌به‌رزبونه‌وه‌و دابه‌زینه‌وه‌) به‌شێكی گرنگی پیشه‌سازییه‌كه‌، بۆیه‌ نه‌بوونی ئه‌م پێداچونه‌وه‌یه‌ ڕه‌نگه‌ پێویستی به‌لێكۆڵینه‌وه‌ی زیاتر بێت".
گینێل ئینێرجی كه‌ به‌های پشكه‌كانی نزیكه‌ی %90 دابه‌زیوه‌ بۆ خوار به‌رزترین ئاستی له‌سه‌ره‌تای ساڵی 2014دا، ئێستا به‌وه‌به‌رهێنه‌رانی ڕاگه‌یاندووه‌ كه‌ئیتر ساڵانه‌ پێداچونه‌وه‌ ده‌كات به‌یه‌ده‌گی كێڵگه‌كانیدا، به‌ڵام هه‌رچۆنێك بێت سووره‌ له‌سه‌ر ئه‌وه‌ی هیچ هه‌ڵه‌یه‌كی نه‌كردووه‌ له‌ئه‌نجامنه‌دانی پێداچوونه‌وه‌ی ساڵانه‌.
ئۆزگول، كه‌مشتوومڕی ئه‌وه‌ ده‌كات پێداچوونه‌وه‌ی ساڵانه‌ به‌هیچ شێوه‌یه‌ك زووتر كه‌مبونه‌وه‌ی یه‌ده‌گی كێڵگه‌كانی ده‌رنه‌ده‌خست، ده‌ڵێت "ئێمه‌ له‌ڕوانگه‌ی بازاڕ تێده‌گه‌ین، ئه‌وه‌ی كۆمپانیاكه‌ له‌ڕابردودا كردی ڕاست بوو له‌سه‌ر بنه‌مای ئه‌و زانیارییه‌ی ئێمه‌ له‌وكاته‌دا هه‌مان بوو".
ئۆزگول ساڵی پار وه‌كو به‌ڕێوه‌به‌ری جێبه‌جێكار ده‌ستبه‌كاربوو، هانی وه‌به‌رهێنه‌ران ده‌دات كه‌ له‌دوای كه‌مبونه‌وه‌ی یه‌ده‌گی كۆمپانیاكه‌ بڕوانن‌و فۆكه‌س بخه‌نه‌ سه‌ر داهاتوو، له‌كاتێكدا حكومه‌تی هه‌رێمی كوردستان ده‌ستیكردووه‌ به‌قه‌رزدانه‌وه‌ی كۆمپانیا نه‌وتییه‌كان‌و كۆمپانیای گینێل به‌نیازه‌ گازی هه‌رێم بۆ توركیا هه‌نارده‌ بكات.
كوردستان بۆ ماوه‌یه‌كی درێژ له‌ئه‌جێندای به‌رزی كۆمپانیا نه‌وتییه‌كاندا بوو، چونكه‌ یه‌كێكه‌ له‌كۆتا شوێنه‌كانی جیهان كه‌ یه‌ده‌گی نه‌وتی هه‌یه‌و نه‌وته‌كه‌ی به‌ئاسانی‌و به‌شێوه‌یه‌كی هه‌رزان ده‌رده‌هێنرێت.
دوای ئه‌وه‌ی له‌ 20ی نیسانی ساڵی 2010دا له‌گه‌وره‌ترین كاره‌ساتی ژینگه‌ییدا به‌هۆی ته‌قینه‌وه‌ی سه‌كۆیه‌كی هه‌ڵكه‌ندنی بیری نه‌وتی له‌بنكه‌ی كه‌نداوی مه‌كسیكدا بڕی چوار ملیۆن‌و 900 هه‌زار به‌رمیل نه‌وت ڕژایه‌ ناو ئاوی كه‌نداوه‌كه‌وه‌، هه‌یوارد به‌شێوه‌یه‌كی له‌ناكاو، ده‌ستی له‌پۆستی به‌ڕێوه‌به‌ری جێبه‌جێكاری كۆمپانیای زه‌به‌لاحی (BP)ی به‌ریتانی كێشایه‌وه‌.
له‌ساڵی 2011دا له‌گه‌ڵ سه‌رمایه‌دار نات رۆسچایڵد، كۆمپانیای گینێلی كڕی‌و خۆی بووه‌ به‌ڕێوه‌به‌ری جێبه‌جێكاری كۆمپانیاكه‌، به‌ئامانجی په‌ره‌پێدانی سه‌رچاوه‌ سروشتییه‌كانی كوردستان‌و ئه‌فریقا له‌كاتێكدا نرخی به‌رمیلێك نه‌وت له‌سه‌رووی 100 دۆلاره‌وه‌ بوو.
دواتر كۆمپانیای گینێل ئینێرجی به‌شێوه‌یه‌كی خێرا متمانه‌ی وه‌به‌رهێنه‌رانی له‌نده‌نی برده‌وه‌و دوای ساڵی 2011 بانگه‌شه‌ی "گه‌وره‌ترین كۆمپانیای تایبه‌تی له‌سه‌ر ئاستی به‌ریتانیا بۆ دۆزینه‌وه‌و به‌رهه‌مهێنانی نه‌وت له‌ڕێگای یه‌ده‌گی سه‌لمێنراو خه‌مڵێنراوه‌وه‌"، ده‌كرد.
كۆمپانیای گینێل ئینێرجی %44ی پشكه‌كانی كێَڵگه‌ی نه‌وتی ته‌ق ته‌قی هه‌یه‌و كۆمپانیای نه‌وت‌و كیمیایی چین (China Petroleum & Chemical Corporation) خاوه‌نی له‌سه‌دا 36ی پشكه‌كانی كێَڵگه‌ی نه‌وتی ته‌ق ته‌قه‌.
زه‌نگی مه‌ترسی له‌كێَڵگه‌ی نه‌وتی ته‌ق ته‌ق لێدرا كاتێك ئاسته‌كانی ئاو له‌كێڵگه‌كه‌دا له‌نیوه‌ی دووه‌می ساڵی 2015دا به‌شێوه‌یه‌كی خێرا به‌رزبۆوه‌.
دواتر له‌لێكۆڵینه‌وه‌یه‌كی كۆمپانیای ڕاوێژكاری ماك دانیاڵ‌و هاوبه‌شه‌كانی ده‌ریخست توانای ده‌رهێنانی نه‌وت له‌كێڵگه‌كه‌دا به‌شێوه‌یه‌كی مه‌زن سه‌ختتربووه‌، ئه‌وه‌ش یه‌ده‌گی كیڵگه‌كه‌ی كه‌مكرده‌وه‌.
كۆمپانیای گینێل ئینێرجی پێشبینی ده‌كات له‌ئه‌مساڵدا زیاتر له‌ (70) هه‌زار به‌رمیل نه‌وت له‌ڕۆژێكدا له‌كێڵگه‌ی ته‌ق ته‌ق‌و كێڵگه‌ی (تاوكێ)ی نزیكی  به‌رهه‌مبهێنێت، له‌كاتێكدا ساڵی پار به‌رهه‌مهێنانی نه‌وتی كۆمپانیاكه‌ 85 هه‌زار به‌رمیل نه‌وت بووه‌ له‌ڕۆژێكدا.
دوای زیانی یه‌ك ملیار دۆلاره‌كه‌، هه‌ركه‌سێك كه‌ پشكی كۆمپانیای گینێل ئینێرجی به‌ 10 پاوه‌ند له‌سه‌ره‌تای ساڵی 2014دا كڕیبێت،  ته‌نها 70 سه‌نتی بۆ ده‌مێنێته‌وه‌.
هاوكات دابه‌زینی نرخی نه‌وت وایكردووه‌ ڕه‌نگه‌ نه‌توانرێت وه‌به‌رهێنه‌رانی گینێل ئینێرجی ڕزگاربكرێن له‌ڕێگای یه‌كگرتن له‌گه‌ڵ كۆمپانیایه‌كی گه‌وره‌تردا.
كۆمپانیای گینێل ئینێرجی ئێستا زیاتر پشت ده‌به‌ستێت به‌به‌رزبونه‌وه‌ی نرخی نه‌وت بۆ ئه‌وه‌ی به‌ها بۆ پشكهه‌ڵگرانی بگه‌ڕێنێته‌وه‌و له‌كاتێكدا نرخی نه‌وت به‌رزبۆته‌وه‌ نرخی پشكه‌كانی كۆمپانیاكه‌ نزیكه‌ی 130 پنس (یه‌كه‌یه‌كی بچووكی دراوی به‌ریتانیا) به‌رزبۆته‌وه‌.
به‌ڵام ئه‌م ئه‌دائه‌ لاوازه‌ی كۆمپانیاكه‌، وایكردووه‌ هه‌یوارد ببێته‌ جێگای ڕه‌خنه‌ی هه‌ندێك له‌وه‌به‌رهێنه‌رانی كۆمپانیای گینێل ئینێرجی‌و گرژی له‌نێوان هه‌یواردو رۆسچایڵدا دروستبووه‌.
هه‌یوارد ته‌نها  خاوه‌نی له‌سه‌دا (0.5)ی پشكه‌كانی كۆمپانیاكه‌یه‌ له‌كاتێكدا رۆسچایڵد خاوه‌نی %8ی پشكه‌كانی كۆمپانیاكه‌یه‌و وایكردووه‌ دوای هه‌ردوو بیزنسمانی توركیا تۆڵگا بیلگین‌و محمه‌د كارامێهمێت سێیه‌مین گه‌وره‌ترین وه‌به‌رهێنه‌ری كۆمپانیای گینێل ئینێرجی بێت.
ئۆزگول ده‌ڵێت به‌ختی كۆمپانیا نه‌وتییه‌كان باشتر ده‌بێت له‌كاتێكدا حكومه‌تی هه‌رێم خه‌رجییه‌كانی كه‌مده‌كاته‌وه‌و پاره‌ی زیاتر بۆ دانه‌وه‌ی قه‌رزی كۆمپانیاكان‌و دروستكردنی بۆرییه‌كی گواستنه‌وه‌ی گاز بۆ هه‌نارده‌نی گازی هه‌رێم بۆ توركیا دابین ده‌كات.
ئێستا كۆمپانیای گینێل له‌قۆناغی دانوستانی پێشكه‌وتوودایه‌ بۆ فرۆشتنی نزیكه‌ی نیوه‌ی پشكه‌كانی له‌هه‌ردوو كێڵگه‌ی گازی میران‌و بینه‌باوی به‌حكومه‌تی توركیا.
ئۆزگول هیوای خواستووه‌ هه‌تا كۆتایی ئه‌مساڵ له‌گه‌ڵ حكومه‌تی توركیادا بگه‌نه‌ ڕێككه‌وتن‌و ئه‌گه‌ر نه‌گه‌نه‌ ڕێكه‌وتن ئه‌وا گینێل پلانی دووه‌می هه‌یه‌ بۆ دانوستاندن له‌گه‌ڵ كۆمپانیا نێوده‌وڵه‌تییه‌كانی دیكه‌ی نه‌وتدا.
