ئه‌مڕۆ 11ی‌ تشرینی‌ یه‌كه‌می‌ 2017، ئه‌ندامانی‌ ئه‌نجومه‌نی‌ ناوه‌ندی‌ یه‌كێتیی نیشتیمانی‌ كوردستان سه‌ردانی‌ ئارامگه‌ی‌ سه‌رۆك مام جه‌لال-یان له‌ده‌باشان كردو تاجه‌ گوڵینه‌یان دانا، دواتر سه‌ردانی‌ ماڵی‌ سه‌رۆك مام جه‌لال-یان كردو له‌لایه‌ن هێرۆ ئیبراهیم ئه‌حمه‌د هاوژینی‌ سه‌رۆك مام جه‌لال و ئه‌ندامی‌ مه‌كته‌بی‌ سیاسیی یه‌كێتیی‌ و بافڵ تاڵه‌بانی‌ لێپرسراوی‌ كاروباری‌ دژایه‌تی‌ تیرۆره‌وه‌ پێشوازیان لێكرا.
له‌و سه‌ردانه‌دا بۆ ماڵی‌ سه‌رۆك مام جه‌لال و كۆبونه‌وه‌یان له‌گه‌ڵ هێرۆ ئیبراهیم ئه‌حمه‌د، ئه‌ندامانی‌ ئه‌نجومه‌نی‌ ناوه‌ندی‌ سه‌رباری‌ گه‌یاندنی پرسه‌و ماته‌مینی خۆیان بۆ كۆچی دوایی سه‌رۆك مام جه‌لال، هاوكات جه‌ختیانكرده‌وه‌، درێژه‌پێده‌ری‌ ڕێبازه‌كه‌ی‌ مام ده‌بن و وه‌كو خوێندكارێكی‌ دڵسۆزی‌ ئه‌و ڕێبازه‌ به‌رده‌وامده‌بن.
