وڵاتانی ناوچەی یۆرۆ بریاریاندا یارمەتییە داراییەكانیان بۆ ئەسینا رابگرنء پەرلەمانی یۆنانیش لە دانیشتنێكی تایبەتدا پێشنیاری سەرۆك وەزیرانی وڵاتەكەی بۆ بەڕێوەچوونی راپرسی گشتی لەسەر پێشنیاری خاوەن قەرزەكان پەسند كرد.
وڵاتانی ناوچەی یۆرۆ دوایین كۆبوونەوەیان سەبارەت بە تاوتوێكردنی كێشە داراییەكانی یۆنان، لە شاری برۆكسێل ئەنجامداء یێرۆن دایسێلبلۆم، وەزیری دارایی هۆلەنداء سەرۆكی گرووپی وڵاتانی ناوچەی یۆرۆ پاش دانیشتنەكە رایگەیاند، بڕیاریانداوە یارمەتییە داراییەكانیان بۆ ئەسینا رابگرن.
بڕیارەكەی ئەوروپا چانسی رەوانەكردنی ئەو یارمەتییە داراییانە لەناو دەبات، كە بڕیار بوو لەلایەن یەكێتی ئەوروپاء سندوقی نێودەوڵەتی دراوەوە رەوانەی یۆنان بكرێنء دانیشتنە پێنج مانگەكەی نێونان تووشی شكست دەكات.
هاوكات پەرلەمانی یۆنان لە دانیشتنێكی تایبەتدا پێشنیاری حكومەتی وڵاتەكەی بۆ بەڕێوەچوونی راپرسی گشتی لەسەر مەرجەكانی ئەوروپا، بە سەدء هەفتادء هەشت دەنگی ئەرێ پەسند كرد.
سندوقی نێودەوڵەتی دراو، كۆمسیۆنی ئەوروپاء بانكی ناوەندی ئەوروپا كە بە ترۆیكا ناسراون، لە بەرانبەر پێدانی قەرزدا كۆمەڵێك مەرجیان لەژێر ناوی سیاسەتی تەقەشوفی ئابووریدا بۆ حكومەتی ئەسینا دیاریكردووەء سەرۆكی چەپگەرای یۆنانیش ئەو مەرجانەی بە جۆرێك سووكایەتی پێكردن وەسف كردء رایگەیاند، شەریكە ئەورووپیەكانمان بیانەوێء نەیانەوەێ راپرسی گشتی بەڕێوە دەبەینء پێویستە گەلی یۆنان بڕیار لەسەر داواكانی ئەو وڵاتانە بدەن.
