لەبەرامبەر لێدوانێكی حەیدەر عەبادی، كە وتبووی بۆ ئازادكردنی شاری موسڵ ئەو ئەفسەرو پۆلیسانه‌ی كە ئێستا ناوچەكانیان لە ژێركونترۆڵی داعشدایه‌ هاوكاریمان دەكەن، چەكدارانی ئەو رێكخراوە تیرۆریستیە هەڵمەتێكیان بۆ دەستگیركردنی ئەفسەرو پۆلیسەكانی شاری موسڵ دەستپێكرد.
غەیاس سورچی، بەرپرسی راگەیاندنی مەڵبەندی موسڵی  یەكێتیی نیشتمانیی كوردستان بە خەندانی راگەیاند: " ئەمڕۆ 23ی تشرینی یەكەمی 2015، چەكدارانی رێكخراوی تیرۆریستی داعش هەڵمەتێكی گەڕان و پشكنینیان بۆ گرتنی ئەفسەرو پۆلیسی سوپای عیراقی لە ناو شاری موسڵ و دەورووبەری ئەنجامدا ".
ئاماژەی بەوەشكرد: "لەو هەڵمەتەدا چەكدارانی داعش زیاتر لە پەنجا ئەفسەرو پۆلیس و سەربازی سوپای عیراقیان دەستگیركرد".
ئەوەشی خستەڕوو: "هەر ئەمڕۆ لەو هەڵمەتەی چەكدارانی داعش بۆ دەستگیركردنی ئەفسەرو پۆلیسی سوپای عیراق، لە گوندی شێخ محەمەدی سەر بە ناحیەی رەشیدیە، شەڕو پێكدادان لە نێوان دانیشتوانی ئەو گوندەو تیرۆریستانی ئەو رێكخراوە دروست بوو".
روونیشیكردەوە: "هۆكاری ئەو شەڕو پێكدادانە بۆ ئەوە دەگەڕێتەوە كە پۆلیسی دەوڵەتی ئیسلامی ناسراو بە داعش ویستوویانە لەو گوندە بەدوای سەربازانی حكومەتی عیراقدا بگەڕێن".
