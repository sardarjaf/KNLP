ئه‌مڕۆ چوار شه‌ممه‌، بانكی‌ ناوه‌ندی‌ عیراق، بڕی 155 ملیۆن دۆلاری‌ خسته‌ بازاڕه‌وه‌، ئه‌وه‌ش به‌راورد به‌ رۆژی‌ پێشوو كه‌ 166 ملیۆن دۆلار بوو، دابه‌زینی‌‌ به‌رچاوی‌ به‌خۆوه‌بینی، بۆ چه‌ند رۆژێكیش ده‌چێت، بانكی‌ ناوه‌ندی‌ عیراق ئاستی‌ فرۆشتنی‌ دراوی‌ دۆلار كه‌مده‌كاته‌وه‌.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ بڕی‌ 155 ملیۆن و 296 هه‌زار و 585 دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌ پرۆسه‌ی‌ فرۆشتنه‌كه‌شدا، 27 بانك و 16 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
هه‌ر به‌پێی‌ به‌یاننامه‌كه‌، بڕی‌ فرۆشتن به‌ كۆمپانیاكانی‌ حه‌واڵه‌ی‌ دارایی‌ گه‌یشتووه‌ته‌  136 ملیۆن و 896 هه‌زار و 585 دۆلار، 18 ملیۆن و 400 هه‌زار دۆلاریش به‌شێوه‌ی‌ كاش فرۆشراوه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن و كڕینی‌ دۆلار به‌ به‌های‌ 1166 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیای‌ حه‌واڵه‌كان به‌ 1187 دینار بۆ دۆلارێك دیاریكرد كه‌ عموله‌ی‌ 21 دینار بۆ هه‌ر دۆلارێكی‌ له‌گه‌ڵدا بووه‌، فرۆشتنیش به‌ شێوه‌ی‌ كاش به‌ به‌های‌ 1190 دینار بووه‌ بۆ دۆلارێك كه‌ 24 دینار بۆ هه‌ر دۆلارێك، عموله‌ی‌ بانكی‌ ناوه‌ندی‌ له‌گه‌ڵدابووه‌.
