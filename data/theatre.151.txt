(هۆڵی میوان، ماڵێكی ئاساییه‌ و هه‌ندێ‌ ته‌ختی دانیشتن و بۆفیه‌ك ته‌له‌فزیۆنێك و هه‌ندێ‌ كتێبی له‌سه‌ره‌ و ئیستاندی تابلۆ و هه‌ندێ‌ شتی تر،كه‌ ده‌رهێنه‌ر خۆی سه‌رپشكه‌ له‌ دانانی هه‌ندێ‌ پێداویستی تر .
كه‌س له‌هۆڵه‌كه‌دا نییه‌، زه‌نگی ده‌رگا لێده‌دات.. گوێمان له‌ ده‌نگی خاتوو ئه‌حلام ده‌بێت له‌ چێشتخانه‌كه‌وه‌ بانگی كچه‌كه‌ی ده‌كات)
( رووه‌و ده‌رگا ده‌چێت و ده‌یكاته‌وه‌، زه‌رفێك له‌و زه‌رفانه‌ی كارتی بانگهێشتی شایی تیا ده‌كرێت له‌ كه‌سێك وه‌رده‌گرێت، دواتر ده‌رگاكه‌ داده‌خات وپشتی پێوه‌ ده‌دات  و زه‌رفه‌كه‌ ده‌پشكنێ‌)
ئه‌و هه‌تیوه‌ زوو ڕۆیشت...نایكه‌مه‌وه‌، له‌وانه‌یه‌ بێته‌وه‌ و بیباته‌وه‌..كێ‌ ئێمه‌ی به‌ساڵاچووان بانگهێشت ده‌كات...له‌وه‌ته‌ی مێرده‌كه‌م مردووه‌ پێش سێ‌ ساڵ له‌مه‌وبه‌ر كه‌س بانگهێشتی ئاهه‌نگی بووك گواستنه‌وه‌ یان ده‌رچوونی زانكۆی نه‌كردووین...
گه‌ر له‌توانامدا بوایا كاتێكی درێژتر بژیام نه‌مده‌هێشت یه‌ك ڕۆژم به‌فیڕۆ بڕوات به‌بێ‌ ئه‌وه‌ی به‌خه‌ڵكی بڵێم: من خۆشتانم ده‌وێ‌، هه‌مووتانم خۆشده‌وێ‌.
بۆ هه‌موو مرۆڤایه‌تیم ده‌سه‌لماند، ئێوه‌ به‌هه‌ڵه‌داچوون، گه‌ر وابزانن به‌هه‌ڵكشانی ته‌مه‌ن له‌ خۆشه‌ویستی ده‌وه‌ستن، كه‌چی له‌ ڕاستیدا ته‌مه‌نیان به‌ره‌وپێش ناڕوات، مه‌گه‌ر واز له‌ خۆشه‌ویستی بهێنن.
فێری ئه‌وه‌ بووم هه‌مووان ده‌یانه‌وێت له‌سه‌ر لوتكه‌ی چیادا بژین، بێ‌ ئاگا له‌وه‌ی نهێنی به‌خته‌وه‌ری له‌ هه‌ڵزنانیدایه‌.
ئاخۆ كێ‌ ئه‌م وشه‌ جوانانه‌ی نووسیبێ؟ ئایه‌ ئه‌و كه‌سه‌یه‌ كه‌ ناردوویه‌تی بۆمن وبێ‌ ئه‌وه‌ی ناوی خۆی له‌سه‌ری نووسیبێ‌، یان كه‌سێكی تره‌، نووسه‌ر یان شاعیر؟ دیاره‌ وشه‌گه‌لێكن له‌ دڵێكی مه‌زنه‌وه‌ هه‌ڵقووڵاون.
باشه‌ له‌م ڕۆژگاره‌دا كه‌سێك هه‌یه‌ خاوه‌ن دڵێكی مه‌زن بێت؟ هه‌موو ئه‌وه‌ی له‌ده‌ورووبه‌رمانه‌ رق و كینه‌یه‌، دڵ گه‌لێكی قه‌ڵبن و به‌ خۆپه‌رستی و توندوتیژی و وێرانكاری كڵۆمدراون ..
(به‌ترسه‌وه‌ ده‌ڕوانێته‌ نامه‌كه‌ و هه‌وڵده‌دات وه‌ڵامگه‌لێك بۆ پرسیاره‌كانی چنگ بكه‌وێ‌ و له‌ناكاو شتێك به‌خه‌یاڵیدا دێتو به‌ره‌و كۆمپیوته‌ره‌كه‌ ده‌ڕوات و ده‌یكاته‌وه‌، له‌كاتی چاوه‌ڕوانیه‌كه‌یدا گوێبیستی مۆسیقا ده‌بین، دواتر شتێك ده‌نووسێت و له‌ ئینته‌رنێت لێی ده‌گه‌ڕێت، كاتێ‌ ئه‌نجامه‌كه‌ی ده‌رده‌چێت  گه‌شی و خۆشی له‌ روخساری به‌ده‌رده‌كه‌وێت)
هه‌ستێك له‌ناخمدا هه‌بوو ده‌یگوت: هه‌وه‌، له‌و به‌ولاوه‌ كێی تر هه‌یه‌ خاوه‌نی دڵێكی گه‌وره‌بێ‌ له‌م جۆره‌ وشانه‌ بنووسێت؟ بڕوا ناكه‌م!
ئه‌م هه‌موو لافاوه‌ ویژدانییه‌ له‌ كه‌سێكه‌وه‌ ده‌رچێت براكه‌ی پێی ده‌ڵێ‌: "خه‌ڵه‌فاوه‌.. خودا بیبه‌خشێ‌ ره‌نگه‌ په‌له‌ی كردبێ‌...ئای ماركیز چه‌ند جوانی، ته‌نانه‌ت له‌كه‌ناری مه‌رگیشدا راسپارده‌ بۆ خه‌ڵك ده‌نووسی وتیایدا دڵسۆزی و خۆشه‌ویستی خۆت بۆ خه‌ڵك و ژیان ده‌رده‌بڕی؟ به‌ڵام كێ‌ بۆی ناردووم، هه‌بێ‌ و نه‌بێ‌ یه‌كێك له‌ هاوڕێكانی سه‌لمان بۆی ناردووم.. نا نا... كێ‌ له‌ هاوڕێكانی پاش بیست و پێنج ساڵ منی دێته‌وه‌ یاد، چۆن ناونیشانی ماڵمان ده‌زانێ‌؟ دڵنیام یه‌كێك له‌ خزمه‌كانمانه‌.. زۆریان كتێبه‌كانی ماركیزیان له‌ كتێبخانه‌كه‌ماندا بینیوه‌ و ده‌زانن چه‌ند هۆگریم.
ئه‌مه‌ دواهه‌مین كتێب بوو من و سۆفیا خۆێندمانه‌وه‌، پرسیاری لێكردم ئه‌و كه‌سه‌ كێیه‌ یه‌كه‌مجار كتێبه‌كانی نیشاندا،به‌ نیگه‌رانییه‌وه‌ گوتم: یه‌ك له‌ ناسیاوه‌كانم..
زۆری خۆشده‌ویست، خه‌ونی به‌وه‌وه‌ ده‌دی رۆمانێك هاوشێوه‌ی رۆمانه‌كانی ئه‌و بنووسێت، وه‌ڵامیدایه‌وه‌و وتی: ئه‌مه‌ی تۆ ده‌یڵێی ماوه‌یه‌كی زۆری به‌سه‌رداچووه‌، دڵنیام دواتر نووسیویه‌تی.
به‌ تۆنێكی پڕخه‌م وحه‌سره‌تێكی شاراوه‌وه‌ڵاممدایه‌وه‌: خۆزگه‌ سۆفیا گیان بینووسیبایه‌.
كچه‌كه‌یشم دوای ئه‌وه‌ كه‌وته‌ ململانێی من له‌سه‌ر خۆشه‌ویستی ماركیز، هیچ كتێبێكی له‌ده‌ست نه‌ده‌دا، لێگه‌ڕام خۆی ئه‌وه‌ بدۆزێته‌وه‌، كه‌ ناوه‌كه‌ی له‌ ناوی "سۆفیا"ی رۆمانی " سه‌دساڵ له‌ ته‌نیایی"وه‌رگیراوه‌، ئه‌مه‌ش بووه‌ هانده‌رێكی تر تاكو زیاتر هۆگری بێت و قه‌ناعه‌ت به‌ فادی خۆشه‌ویستی بكات رۆمانه‌كانی بخوێنێته‌وه‌.
بیست و پێنج ساڵ به‌سه‌ر یه‌كه‌م دووركه‌وتنه‌وه‌ی سه‌لمان تێپه‌ڕی.
ئه‌مه‌ش له‌شه‌شه‌مین ساڵی جه‌نگدا روویدا، وه‌لێ‌ راهاتووم به‌رده‌وام له‌ خه‌وندا بیبینم، شێتی ماركیز بوو، ته‌نانه‌ت كتێبه‌كانی له‌گه‌ڵ خۆیدا ده‌برد بۆ به‌ره‌كانی پێشه‌وه‌ی جه‌نگ.
(گوێبیستی ده‌نگی ته‌قینه‌وه‌ ده‌بین له‌ده‌ره‌وه‌، ئه‌حلام وێنه‌كه‌ له‌سه‌ر ته‌خته‌كه‌ داده‌نێ‌ و به‌ره‌و په‌نجه‌ره‌كه‌ راده‌كات و ده‌ڕوانێته‌ شه‌قامه‌كه‌و دواتر ده‌گه‌ڕێته‌وه‌)
به‌ڵام..نا نا.. هه‌ڵه‌یه‌ ئه‌م ده‌نگه‌ شه‌یتانیه‌ بشوبهێنم به‌مۆسیقا، مۆسیقا خۆشترین ده‌نگه‌ له‌سه‌ر گۆی زه‌وی،ته‌قینه‌وه‌یه‌كی دوور، له‌وانه‌یه‌ له‌یه‌كێك له‌شه‌قامه‌ سه‌ره‌كییه‌كان بێت، به‌ڵام هه‌روه‌ك چه‌ند جاره‌ چۆله‌كه‌كان له‌سه‌ر داره‌كان فڕین، هه‌ست به‌ ئارامی ناكات، ته‌نانه‌ت له‌گه‌ڵ هه‌ڵكردنی نه‌رمه‌ بایه‌كیشدا.
هه‌بێ‌ و نه‌بێ‌ ئۆتۆمبێلێكی بۆمبڕێژكراوه‌ و له‌شوێنێكی قه‌ره‌باڵغ... خودایه‌ تاكه‌ی ئه‌م كاره‌ساته‌؟ تێریان نه‌خوارد له‌ كوشتن و خوێنڕشتن؟ من به‌ته‌نها سێ‌ كه‌سم له‌ده‌ستداوه‌، برا و خۆشه‌ویست و هاوسه‌ره‌كه‌م.
ده‌ڵێن پشیله‌ تاكه‌ ئاژه‌ڵه‌ له‌پێناو كوشتندا ده‌كوژێت، نه‌ك له‌به‌ر برسێتی و تێربوون، وه‌لێ‌ هه‌ندێ‌ كه‌س له‌ وڵاته‌كه‌مدا كێبڕكێی ئه‌م ئاژه‌ڵه‌ ده‌كه‌ن.
گه‌ر پوره‌فه‌وزیه‌م نه‌بووایه‌ رێگه‌م نه‌ده‌دا سۆفیا ئه‌مه‌ گلداته‌وه‌، من حه‌زم له‌ پشیله‌ نییه‌، سه‌گ به‌ ئه‌مه‌كتره‌، گه‌ر تێریش بێت هه‌ر ده‌میاوێنێ‌.
نازانم فادی ئه‌مه‌ی له‌ كوێ هێناوه‌ بۆی، ده‌ڵێ‌ پشیله‌یه‌كی شیرازی نه‌جیب زاده‌یه‌ له‌ ڕه‌چه‌ڵه‌كی ئه‌نگۆرای توركییه‌،كه‌ خۆی گرمۆڵه‌ ده‌كات شێوه‌ی وه‌ك په‌یكه‌ری " ئه‌بولهۆل" دێته‌ به‌رچاوم،  سۆفیا هه‌موو رۆژێ‌ به‌ شانه‌یه‌كی نه‌رم شانه‌ی ده‌كات و تووكه‌ زیاده‌كانی ده‌وه‌رێنێ‌ و به‌ شێوازێكی جوان ده‌رده‌كه‌وێت، ئاه... فادی به‌ربه‌ستی ئایین له‌ نێوانتانه‌ هه‌ڵگیرایه‌ و هاوسه‌رگیریتان بكردایه‌ وكچه‌ تاقانه‌كه‌م به‌خته‌وه‌ر ده‌بوو، قه‌ده‌ریش دوورتانی ده‌كرده‌وه‌ له‌  ناخۆشییه‌كانم له‌گه‌ڵ سه‌لمان.
به‌ر له‌ دووساڵ موجیزه‌یه‌ك روویدا، سه‌لمانی خۆشه‌ویستم پاش بیست و ساڵ له‌ دیلی گه‌ڕایه‌وه‌، ئه‌و هه‌موو كاته‌ وامده‌زانی شه‌هید بووه‌.
پاش ناشتنی ته‌رمه‌كه‌ی به‌ته‌نها من نا به‌ڵكو هه‌موو كه‌سوكار و ناسیاوه‌كانیشی، وه‌كو ئه‌و كه‌سه‌ی له‌ مردن گه‌ڕابێته‌وه‌ هاته‌وه‌، ئه‌و رۆژه‌ی ته‌له‌فۆنی بۆكردم من لێره‌ له‌ماڵ بووم، به‌ته‌واوی شڵه‌ژام كاتێ‌ گوێبیستی ده‌نگی بووم، ڕه‌نگه‌ به‌خه‌یاڵمدا هاتبێ‌، كه‌ من به‌ ئاگا نیم، وه‌لێ‌ زه‌نگی ته‌له‌فۆنه‌كه‌ له‌ چركه‌ ساتێك بوو مه‌حاڵ بوو ڕاست نه‌بێ‌، سه‌ره‌تا ده‌نگه‌كه‌ لێمی پرسی:  ئایه‌ له‌گه‌ڵ خاتوو ئه‌حلام قسان ده‌كه‌م؟ تۆنی ده‌نگی هه‌ناومی هه‌ژاند، به‌ پچڕ پچڕه‌وه‌  گوتم: به‌ڵێ‌..به‌ڵێ‌..من ئه‌وم..كێمان له‌گه‌ڵدایه‌؟ وتی: "ده‌نگت زۆر گۆڕاوه‌...هه‌ر وه‌ك ساڵانی پێشوو نییه‌".
دڵم به‌خێرایی كه‌وته‌ لێدان وگوتم: تۆ كێی؟ ده‌نگت نامۆ نییه‌، گوتی: ده‌مناسیته‌وه‌ گه‌ر ته‌له‌فۆنه‌كه‌ت له‌سه‌ر دڵت دانا، موچڕكه‌یه‌ك به‌ هه‌موو له‌شما هات و گوتم: مه‌حاڵه‌ !
تۆ به‌ده‌نگێك قسان ده‌كه‌یت ده‌نگی خۆت نییه‌، سۆفیا سه‌رنجی ئه‌م شڵه‌ژانه‌ی منی دا، یه‌كسه‌ر ده‌نگی ته‌له‌فزیۆنه‌كه‌م كه‌م كرده‌وه‌.
ده‌نگه‌كه‌ گوتی: تۆ  به‌ته‌نها له‌ماڵی؟
گفتوگۆكه‌ی نێوانمان چه‌ند خوله‌كێك زیاتری نه‌خایاند، ته‌له‌فۆنه‌كه‌ی داخست له‌ناو گێژاوێكی به‌هێزدا جێیهێشتم.
له‌سه‌ر جێگه‌كه‌م راكشام و به‌ده‌ستم ده‌موچاوی خۆم داپۆشی، ئاگری بیره‌وه‌رییه‌كانی له‌ناخمدا گڕی گرت، كه‌وتمه‌ گه‌ڕاندنه‌وه‌ی بڵێسه‌كانی ئه‌وكاته‌ی بینیم، یه‌كه‌مجار، له‌رۆژێكی به‌هاریی مانگی باده‌می به‌ر له‌ بیست و پێنج ساڵ، ببووه‌ خۆڵكه‌وه‌ به‌درێژایی دووسه‌ده‌ی رابردوو ژیام، وه‌كو هاوسه‌ری پیاوێك هه‌وڵیدا به‌خته‌وه‌ر و قه‌ره‌بووی ئه‌وه‌ی له‌ده‌ستم چوو بوو بكاته‌وه‌.
باشه‌ سه‌لمان ئه‌و رۆژانه‌ت وه‌بیر دێته‌وه‌؟ له‌گه‌ڵ پورم له‌ ده‌رگای مه‌زارگه‌ی پیاوچاكه‌كه‌ی،كه‌ ژنان له‌ رۆژانی جه‌ژن ده‌هاتن بۆ مراز گرتنه‌وه‌ ده‌هاتمه‌ ده‌ره‌وه‌.. ئه‌وكاته‌ پورمله‌قه‌یره‌بوون نزیك ده‌بووه‌وه‌، ده‌یویست مرازی بێته‌ دی.
له‌ راستیدا هه‌ر له‌سه‌ره‌تای هه‌رزه‌كاریمه‌وه‌ حه‌زم به‌ جێبه‌جێكردنی ئه‌و سرووتانه‌ بوو.
سه‌لمان له‌سه‌ر ئه‌و راڕه‌وه‌ی كه‌ به‌ره‌و مه‌زارگه‌كه‌ ده‌چوو له‌گه‌ڵ ریزێ‌ئه‌و لاوانه‌ وه‌ستابوو، كه‌ هاتبوون بۆ نمایشكردنی خۆیانله‌به‌رامبه‌ر ئه‌و كچانه‌ی ده‌هاتن بۆ مه‌زارگه‌كه‌، كاتێ‌ به‌ره‌و ڕووی چووم، به‌نیگایه‌كی قووڵه‌وه‌ چاوێكی لێم داگرت، له‌مێژ بوو ده‌می ناسی،خه‌نده‌یه‌كیشی به‌دوایدا هێناناچاری كردم به‌بێ‌ ویستی خۆم ده‌ستی بۆ به‌رزكه‌مه‌وه‌، په‌نجه‌كانم به‌ په‌لكی قژمدا هێناو به‌خه‌نده‌یه‌كی خێرا وه‌ڵامیمدایه‌وه‌.
رۆژی دواتر سه‌لمان چوو بۆ ماڵی پورم، سوێندی بۆی خوارد، كه‌ به‌ڕاستی خۆشی ده‌وێم و به‌نیازی هاوسه‌رگیریه‌ و، ئه‌ویش لای خۆی دیدارێكی بۆمان رێكخست.
سه‌لمان وه‌كو منداڵ به‌دڵخۆشییه‌وه‌ هات، قوتویه‌ك نوقڵی به‌ده‌سته‌وه‌ بوو، سه‌راسیما بووم له‌و وێنه‌یه‌ی له‌سه‌ر قوتوه‌كه‌ كێشرابوو، ژنێك قژی له‌مار بوو، لێمپرسیم گوتی سه‌ری "میدۆزا"یه‌ وحیكایه‌ته‌كه‌ی بۆم گێڕایه‌وه‌ ئه‌فسانه‌یه‌كی یۆنانییه‌.
گوتی: "خۆی له‌بنه‌ره‌تدا نابوت نه‌بووه‌، ئافره‌تێكی جوان و شازاده‌ی مێینه‌ بوو له‌جیاتی خراپه‌، خوایه‌كی سته‌مكار غه‌دری لێكرد و به‌ نێرینه‌یی له‌ناشرینترین وێنه‌یدا نه‌خشاندی".
ئه‌و رۆژه‌ چ هه‌سته‌گه‌لێك بوو هزری داگیركردبووم، له‌وكاته‌ی خه‌ریكی خۆجوانكردن بووم، نینۆكه‌كانم به‌ ره‌نگێكی كاڵ بۆیه‌ كرد، قژم به‌ رێكی داهێناو به‌سه‌ر شانه‌كانمدا بڵاوه‌م پێكردن...
دواتر له‌ به‌رامبه‌ر كانتۆری جله‌كانم تاوێكی باش وێستام، به‌ سه‌رلێشێوانه‌وه‌ نمایشیانم كردن و، له‌كۆتاییدا كراسێكی سپی به‌ مووروی زێڕین نه‌خش كراوم هه‌ڵبژارد، بردم بۆماڵی پورم و له‌وێ‌ له‌به‌رم كرد، مل وبنی گوێیه‌كانم بۆن پرژێن كرد.
بیرت دێ‌ سه‌لمان؟ له‌دووری من دانیشتبووی وقوتویه‌كی بچووكت له‌گیرفانته‌وه‌ ده‌رهێنا وكاتژمێرێكت تیا ده‌ركرد وله‌سه‌ر خۆت ده‌سمت راكێشا وكردته‌ مه‌چه‌كم، چاوه‌كانیشت تیریان بۆ چاوه‌كانم ده‌هاویشت.
نزیكه‌ی دوو كاتژمێر پێكه‌وه‌ قسه‌مان كرد، به‌شه‌رمه‌وه‌ په‌نجه‌كانمان تێكه‌ڵ ده‌كرد، وات لێم كرد ته‌واو په‌شۆكام، خه‌ریك بوو په‌رداخه‌ شه‌ربه‌ته‌كه‌ له‌ده‌ستم بكه‌وێ‌،.
وه‌لێ‌ له‌ناكاو ته‌له‌فزیۆن ئه‌و ساته‌ رۆمانسیه‌ی لێ‌ تێكداین، هه‌واڵی جه‌نگی هه‌راسانی بڵاو ده‌كرده‌وه‌ ...خوایه‌گیان...هێرشی زه‌مینی بۆ سه‌ر ئه‌و كه‌رته‌ سه‌ربازییه‌ی برا گه‌وره‌كه‌می لێیه‌...
سه‌لمان هه‌ستی به‌دڵته‌نگی كرد، منیش نیگه‌رانی ده‌وری لێدام،  ئه‌مه‌ش هۆكاره‌ش به‌س بوو بۆ ئه‌وه‌ی كۆتایی به‌یه‌كه‌م ژووانمان بهێنین.
ئه‌و رۆژه‌ له‌ ژیانمدا جیاواز بوو، له‌ هه‌ستێكی نادروست به‌یه‌ك ده‌ژیام، به‌خته‌وه‌ریم به‌ گه‌یشتن به‌ سه‌لمان و ترسم له‌سه‌ر براكه‌م، كه‌وتمه‌ پرسیار كردن له‌ خۆم: بۆچی له‌ ساته‌كانی خۆشی وشادیماندا هه‌ست به‌كات ناكه‌ین و له‌كاتی نیگه‌رانیه‌كانیشماندا كات زۆر قورس تێده‌په‌ڕێ‌؟
ته‌ماشه‌یه‌كی سه‌ری "میدۆزا"م كرد خه‌یاڵ و هه‌ستێكی ره‌ش دایگرتم،ئه‌ژدیهایه‌كی زه‌به‌لاح خۆی به‌ده‌وری لاشه‌ی سه‌ربازه‌كاندا ئاڵاندووه‌ و خوێنبه‌ره‌كانیانی پساندووه‌.
( هه‌مان شوێنه‌، كات شه‌وه‌، ئه‌حلام له‌به‌رامبه‌ر ئستانده‌كه‌ راده‌وه‌ستێت وفڵچه‌یه‌ك به‌ده‌ستی راستی وته‌خته‌ی تێكه‌ڵكردنی ره‌نگه‌كان به‌ده‌ستی راستییه‌وه‌ گرتووه‌، ده‌گه‌ڕێته‌ دواوه‌ تاكو له‌ دووره‌وه‌  بڕوانێته‌ تابلۆكه‌، دواتر لێی ده‌چێته‌ پێشه‌وه‌،  ئه‌م جوڵه‌یه‌ دووباره‌ و سێ‌ باره‌ ده‌كاته‌وه‌، له‌ناكاو كاره‌با ده‌بڕدرێت)
گه‌ر وێستگه‌كانی كاره‌با له‌مه‌ریخه‌وه‌ هاورده‌ بكرایه‌ ئه‌وه‌ چه‌ند ساڵێك بوو گه‌یشتبوون...به‌ڵام كێ‌ له‌خه‌می ئێمه‌دایه‌ له‌كاتێكدا خۆیان رۆژانه‌ خنكاون له‌ناو شه‌ڕه‌ كورسیوململانێی بێ‌ تامیان له‌سه‌ر دزی موڵك وماڵی وڵات...تف له‌هه‌موویان، نازانم له‌كام قوڕ شێلاویانن.
راسپارده‌كه‌ی ماركیزت به‌دڵ بوو.. پێم خۆش بوو بیخوێنیته‌وه‌، به‌ڵكو دڵت نه‌رم بێ‌ وه‌ڵامی بانگه‌وازه‌كه‌ی دڵم بده‌یته‌وه‌... دوێنێ‌ خه‌ونم به‌سه‌لمانه‌وه‌ دی و داوای لێمكرد له‌زمانی خۆیه‌وه‌ ئامۆژگاریتان بكه‌م به‌وه‌ی خه‌مه‌كانت كه‌م بكه‌یته‌وه‌ودڵت بۆ خۆشه‌ویستێكی تر بكه‌یته‌وه‌،ژیان به‌رده‌وامه‌ له‌ ته‌وژمدانی خۆی وهیچ زیانێك ناكات له‌ وه‌رین و شینبوونی خونچه‌یه‌ك، یاخود وشكبوونی جۆگه‌له‌یه‌كی بچكۆله‌....میم
ده‌بێ‌ میم كێ‌ بێ‌؟ درۆزن...له‌ من زیاتر كه‌س خه‌و به‌سه‌لمانه‌وه‌ نابینێ‌..میم؟ میم؟میم؟ مه‌حمود؟ مه‌جدی؟ موهه‌ند؟ مه‌ناف؟ به‌ڵێ‌ به‌ڵێ‌ ناسیمه‌وه‌..مه‌نافی هاوڕێی رۆژانی سه‌ربازی سه‌لمان.. له‌ پاش ته‌واوبوونی جه‌نگ هاته‌ خوازبێنیم رازی نه‌بووم..چی منی هێنایه‌وه‌ بیری؟ ره‌نگه‌ له‌ ژنه‌كه‌ی جیابووبێته‌وه‌ یان بووه‌ته‌ بێوه‌پیاو..یه‌كجار هاتووه‌ بۆماڵمان بۆ سه‌ره‌خۆشی هاوسه‌ره‌كه‌م.
پێم خۆش بوو ئه‌مشه‌و له‌ وێنه‌كێشانی ئه‌م تابلۆیه‌ ببمه‌وه‌..زۆر ماندووی كردم..مانگێكه‌ كاری تێدا ده‌كه‌م..نه‌ فڵچه‌كان ونه‌ ره‌نگه‌كان به‌گوێم ده‌كه‌ن له‌وه‌ی من ده‌مه‌وێ‌..ئه‌وه‌ی به‌ئاواته‌وه‌م بۆی..ده‌شێ‌ وێنه‌كێشێكی پیشه‌دار نه‌بم.
له‌پاش بیست و سێ‌ ساڵ له‌ دووركه‌وتن ده‌مه‌وێ‌ به‌خه‌یاڵ نیگای تۆی تیا به‌دی بكه‌م ...چی ده‌بوو گه‌ر بۆ چه‌ند چركه‌یه‌كیش بێت تۆم به‌زیندوویی بدیتایه‌، بۆچی مردن تۆی له‌من سه‌نده‌وه‌، له‌كاتێكدا بۆ موجیزه‌ی هاتنه‌وه‌ی تۆ شۆك لێیداوم؟
له‌كۆتایی هه‌موو هه‌فته‌یه‌ك كاتێ‌ له‌ زانكۆ ده‌هاته‌وه‌ وێك ده‌گه‌یشتین، یان له‌ پشووی هاوین تاكو زانكۆی ته‌واو كرد، له‌ ساڵی پێنجه‌می جه‌نگدا بردیان بۆ سه‌ربازی..مانگێك له‌ ناوه‌ندی راهێنان نه‌مایه‌وه‌ بردیان بۆ به‌ره‌كانی جه‌نگ.
(چه‌كمه‌جه‌ی مێزی كۆمپیوته‌ره‌كه‌ ده‌كاته‌وه‌ و كۆمه‌ڵێ‌ نامه‌ ده‌رده‌هێنێ‌ وته‌ماشایان ده‌كات، له‌ دووره‌وه‌  له‌ مه‌قامێكی كیژان ده‌بێت)
خۆشه‌ویسته‌كه‌م نورا، له‌نێو كونێكه‌وه‌ كه‌ ناویان لێناوه‌ په‌ناگه‌ له‌سه‌ر لوتكه‌ی چیایه‌كی گه‌ردن كه‌شه‌وه‌ بۆت ده‌نووسم، له‌ خواریشمه‌وه‌ شارۆچكه‌یه‌ك هه‌یه‌ له‌ جێی له‌دایكبوونی ماركیز ده‌چێ‌.
ئێستا له‌پشت شاخه‌كه‌وه‌ خۆر خۆی ئاماده‌كردووه‌ بۆ ئاوابوون، له‌لای رۆژهه‌ڵاتیشه‌وه‌ هه‌ورێكی ره‌ش له‌سه‌ر خۆی به‌ره‌و ڕووی ئێمه‌ دێ‌.
پاش ماوه‌یه‌ك له‌ گرتنه‌وه‌ی ئه‌و شوێنه‌ی داگیركرابوو، به‌ره‌ی جه‌نگ نیمچه‌ خامۆشه‌.
دڵنیابه‌...من وهه‌ندێ‌ له‌و هاوڕێیانه‌ی لێره‌ ناسیانم رۆژ و شه‌ومان به‌ سستی وخوێندنه‌وه‌ به‌سه‌ر ده‌به‌ین.
هه‌تا هه‌تایه‌ خۆشمده‌وێی.
ئه‌لوو...نا نا.. ببوره‌ برام ژماره‌كه‌ هه‌ڵه‌یه‌..(ده‌نگی بڵندتر ده‌كات) پێت ده‌ڵێم من ئه‌و نیم به‌ڕێز...(تووڕه‌ ده‌بێت) پێم وتی: ژماره‌كه‌ هه‌ڵه‌یه‌ وئاگات له‌زمانت بێ‌  هه‌ی كه‌ر..
چه‌ند رقم له‌م هیچ و پووچانه‌ ده‌بێته‌وه‌، پێی ده‌ڵێم ژماره‌كه‌ هه‌ڵه‌یه‌ پێم ده‌ڵێ‌ كه‌ی بتبینم دارین؟..ئه‌م ناوانه‌ له‌كوێوه‌وه‌ دێنن؟
(باوه‌شێنێك ده‌گرێته‌ ده‌ستییه‌وه‌و له‌سه‌ر ته‌ختی ژێر په‌نجه‌ره‌كه‌ راده‌كشێ‌ و هه‌ندێ‌ خۆی باوه‌شێن ده‌كات، دواتر وه‌كو ئه‌وه‌ی خه‌و بردویه‌تیه‌وه‌ .
..مۆسیقا.
..رووناكیه‌كه‌ به‌شێوازێك ده‌گۆڕدرێت نیشانه‌ی كات به‌سه‌رچوون ده‌به‌خشێ‌، كاره‌با دێته‌وه‌ و ئه‌حلام وه‌خه‌به‌ر دێ‌ و ده‌م و چاوی هه‌ڵده‌گڵۆفێت)
ره‌نگه‌ چاره‌كه‌ سه‌عاتێك بێت "باوێشك ده‌دات"، به‌ڵام هێشتا زووه‌...(بانگی كچه‌كه‌ی ده‌كات) سۆفیا خه‌وتی؟ (گوێی له‌وه‌ڵام نابێت)ماندووه‌، خوا یارمه‌تی بدات..له‌وه‌ته‌ی له‌ قوتابخانه‌ گه‌ڕاوه‌ته‌وه‌ خه‌رێكی كاغه‌زی تاقیكردنه‌وه‌كان ده‌پشكنێ‌.
وانه‌ وتنه‌وه‌ پیشه‌یه‌كی دژوار و هه‌راسانكاره‌...خوا یارمه‌تی بدات..
خوا ده‌زانێ‌..گه‌ر ئه‌مه‌ی هه‌ڵنه‌بژاردایه‌ فادی نه‌ده‌ناسی..ماوه‌یه‌كی زۆر په‌یوه‌ندییه‌كه‌ی نێوانیانی له‌من شاردبوه‌وه‌، له‌به‌ر ئه‌وه‌ی ئاشوورییه‌ له‌وه‌ ده‌ترسا رێگریان لێ‌ بكه‌م.. به‌ڵام به‌ڕێكه‌وت ئاشكرام كرد..به‌هه‌ڵه‌ نامه‌یه‌كی بۆ مۆبایله‌كه‌ی من هات..ویستبووی بینێرێ‌ بۆ هاوڕێیه‌كی له‌ سوید و تاكو ناوی خۆشه‌ویسته‌كه‌ی فادی میخائیلی پێ‌ بڵێ‌..
گه‌ر دایكێكی تر بووایا چی ده‌كرد؟ وای له‌كچه‌كه‌ی ده‌كرد ده‌ستی لێ‌ هه‌ڵگرێت؟ ئایه‌ رازی ده‌بوو به‌و مه‌رجه‌ی ئاینه‌كه‌ی بگۆڕێت؟ یان خۆی راده‌ستی ئه‌وه‌ ده‌كرد كه‌ هه‌یه‌؟
پاش ئه‌وه‌ی كه‌سوكاره‌كه‌ی به‌ چاره‌سه‌ری دووه‌م رازی نه‌بوون، منیش وازم هێنا.. وه‌لێ‌ هه‌ردووكیان بێتاقه‌ت بوون له‌وه‌ی هاوسه‌رگیری بكه‌ن..نه‌كه‌سوكاری من و نه‌ هی باوكی رازی ده‌بن..نه‌فره‌ت له‌ ده‌مارگیره‌كان..
ته‌نانه‌ت وێنه‌ و میوزیكیش له‌ عورفی ئه‌واندا حه‌رامه‌..چ زیانێك ده‌گه‌یه‌نم به‌خه‌ڵكی گه‌ر رووخسارت بكێشم سه‌لمان؟ ئه‌مه‌ نزیكتر نییه‌ له‌ خودا له‌ خراپه‌كاری ؟..خۆی جوانه‌ و جوانیشی خۆش ده‌وێت.
كامیان جوانتر و به‌خشنده‌ترن؟  دیواربه‌ندی جواد سه‌لیم یان گرته‌یه‌كی سه‌ربڕین؟ خه‌نده‌كه‌ی مۆنالیزا یاخود مڕومۆچی تیرۆریستێك؟
مه‌ندیه‌كه‌ت.. گۆشه‌ رووناكانت.. پانتایی ره‌نگه‌كان له‌ روخسارت یان په‌نجه‌ی بكوژه‌كه‌ت.. له‌وكاته‌ی ده‌یخاته‌ سه‌ر په‌لاپیتكه‌؟.. چۆن دڵی رێیدا موشه‌كێك ئاراسته‌ی بوونه‌وه‌رێكی برینداری وه‌كو تۆ؟ تۆ بڵێی له‌ ره‌چه‌ڵه‌كی وایتمان بێ‌؟ 
مه‌حاڵه‌..ئه‌و شاعیری مرۆڤایه‌تییه‌ی بڕوای وابوو ئازادی له‌ خۆشه‌ویستیدا نه‌بێ‌ هه‌ناسه‌ نادات، خۆی كرده‌ برینپێچ و به‌خۆبه‌خش سه‌ربازه‌كانی چاره‌سه‌ر ده‌كرد.. نا.. نا.. ئه‌مه‌ریكییه‌كی دڕنده‌یه‌ له‌ ره‌چه‌ڵه‌كی چه‌ته‌ جێنشینه‌كانن، یاخود به‌كرێگیراوه‌ و چووه‌ته‌ ناو مارێنزه‌كانی ئه‌مه‌ریكا تاكو شوناسنامه‌ وه‌ربگرێت.
ئاسته‌مه‌ ئه‌و چركه‌ ساته‌م بیرچێته‌وه‌، كه‌ بۆیه‌كه‌مجار گوێبیستی هه‌واڵی شه‌هیدبوونت بووم، به‌توندی شۆك لێیدام، هاشمی برات په‌یوه‌ندی پێوه‌كردم، تاكو ئه‌و هه‌واڵه‌ جه‌رگبڕه‌م پێ‌ رابگه‌یه‌نێت..دوو رۆژ به‌سه‌ر ناشتنی ته‌رمه‌كه‌ت تێپه‌ڕ ببوو.
ویستم هاواربكه‌م نه‌متوانی، ده‌مم به‌داچه‌قاوی مایه‌وه‌، هه‌ستم به‌ سڕبوونی جومگه‌كانی ده‌موچاو و شان وملم كرد.. كاتێ‌ هاتمه‌وه‌ سه‌رخۆم دام له‌قوڵپی گریانێكی تاڵ.
مه‌نافی هاوڕێت ته‌رمه‌كه‌تی برده‌وه‌ بۆ كه‌سوكارت.. هه‌ندێ‌ ئێسك و پروسك ببوون به‌ كۆی خه‌ڵوز به‌ ئاڵایه‌ك پێچراو.. داوای لێكردنی ته‌ماشای نه‌كه‌ن..
به‌ درێژایی چه‌ندین ساڵ هه‌وڵمداوه‌ وێنه‌كه‌ت له‌ دووتۆی بیرچوونه‌وه‌دا هه‌ڵگرم، وه‌ڵی به‌بێ‌ ویستی خۆم ده‌رده‌په‌ڕی، وه‌كو ئه‌ستێره‌یه‌كی هه‌ڵهاتوو..
له‌ پاش بیست وسێ‌ ساڵ راستییه‌كه‌ ده‌ركه‌وت..ئه‌و ته‌رمه‌ هی سه‌ربازێكی نه‌ناسراو زیاتر هیچی تر نه‌بوو، به‌ڵام سه‌لمان له‌ شوێنێكی دوور دیل بوو، لێی چووبوونه‌ رقاو  له‌ قه‌فه‌سێكی نهێنی دانرابوو، له‌لای خاچی سووریش تۆمار نه‌كرابوو.. بۆیشی نه‌بوو ته‌نانه‌ت یه‌ك نامه‌ش بۆكه‌سوكاری بنووسێ‌..
ئای له‌چه‌په‌ڵه‌یان..سه‌لمان نه‌ به‌كرێگیراو ونه‌ سیخوڕبوو، تاكو وا خاكه‌ساری كه‌ن و بیشارنه‌وه‌ و ئازادی نه‌كه‌ن، تا دوانزه‌ ساڵ پاش ته‌واو بوونی جه‌نگ..
كاتێ‌ فادی ده‌هات به‌دوای سۆفیا تاكو بیبات بۆ كۆلێژ نه‌یده‌وێرا هۆڕین به‌كاربێنێ‌..ماوه‌یه‌كه‌ من به‌پێ‌ ده‌چم بۆ بازاڕ..به‌نیو كاتژمێر ده‌چم ودێمه‌وه‌..
زۆربه‌ی بۆمبه‌ چێنراوه‌كان به‌ ئۆتۆمبێله‌كاندا ده‌ته‌قنه‌وه‌..ته‌رمی سه‌ربازه‌ نادیاره‌كه‌ به‌سه‌ر ئۆتۆمبێلێكی تاكسیه‌وه‌ هێنایانه‌وه‌!
ئۆتۆمبێلێكی بۆمبڕێژكراو له‌نزیك هاوسه‌ره‌كه‌م ته‌قییه‌وه‌، پورم ئۆتۆمبێل شێلای و سه‌لمانیش له‌وكاته‌ی ده‌هات بۆ ژووانی من له‌ناو ئۆتۆمبێلی براكه‌یدا كوژرا..
له‌لای دیواری كتێبخانه‌كه‌وه‌ چاوه‌ڕێتم كرد..به‌رگی تازێ‌ باریم فڕێدا و جلی ره‌نگاوڕه‌نگم له‌به‌ركرد، ئه‌و ره‌نگانه‌ی تۆ پێت جوانه‌: شین سپی و پیرۆزی.
مۆبایله‌كه‌م له‌ نێو ده‌ستمدا بوو، خه‌یاڵی شێوه‌تم كرد ئاخۆ چۆن ده‌بێ‌ پاش بیست سێ‌ ساڵ له‌ دووریت، له‌خۆم پرسی: ده‌بێ‌ هه‌ستم چۆن بێ‌ كاتێ‌ نیگاكانمان تێكه‌ڵ ده‌بن؟ ئایه‌ دڵم به‌توندی لێده‌دات و خۆم پێ‌ ڕاده‌گیرێ‌ ؟ له‌به‌رچاوی خه‌ڵكی باوه‌شت لێده‌ده‌م وماچت ده‌كه‌م؟ سه‌رم ده‌خه‌مه‌ سه‌ر سنگت و به‌كوڵ ده‌گریم؟
و پاش دیده‌نیت؟ بۆ كوێ‌ بچین؟ بتبه‌م بۆ ماڵی خۆمان ؟ به‌ڵام خوایه‌گیان خۆ من به‌ته‌نها نیم، كچه‌كه‌م له‌گه‌ڵمدایه‌، چی پێ‌ بڵێم و كاردانه‌وه‌ی چۆن ده‌بێت؟..
كه‌چی دواكه‌وتی..نیگه‌ران بووم، په‌یوه‌ندیم به‌و ژماره‌یه‌وه‌ كرد، كه‌ تۆ قسه‌ت پێكرد له‌گه‌ڵمدا و زه‌نگی لێده‌دا به‌بێ‌ وه‌ڵامدانه‌وه‌، چه‌ندین جار هه‌وڵمدا، وه‌لێ‌ بێ‌ سوود بوو..دوای ئه‌وه‌ به‌یه‌كجاری داخراو وئیدی خه‌م ونائومێدی منیان به‌تاڵان برد.
كه‌وتمه‌ نزا له‌گه‌ڵ خودادا: خوایه‌گیان ئه‌م رۆژه‌ نه‌گریسه‌ چییه‌ ؟ بۆچی ده‌رگای هیوام لێده‌كه‌یته‌وه‌ و دواتر به‌ده‌م وچاومدا دایده‌خه‌یت؟ چیم كردبوو تاكو به‌م جۆره‌ سزام بده‌یت ؟ خۆشه‌ویستی كردن تاوانه‌؟ خۆشه‌ویستی جوانترین هه‌ست نییه‌ له‌ دڵی مرۆڤه‌كاندا چاندوته‌؟ پاش ئه‌م هه‌موو ساڵه‌ تۆ نه‌تژیانده‌وه‌، بۆ چاكه‌كه‌ت تاسه‌ر  نه‌كرد و جارێكی تر كۆمانت نه‌كرده‌وه‌ ؟ به‌ڵام په‌روه‌ردگارم وه‌ڵامی نزاكانمی نه‌دایه‌وه‌، به‌تكێشكاوی كردیمیه‌ نێچیرێ‌ بۆ خه‌م و ژان، بۆیه‌ بڕیارمدا خۆم بگه‌ڕێم به‌دواتا..
تاكسیه‌كی شڕم راكڕت و داوام له‌ شوفێره‌ كرد بمگه‌یه‌نێته‌ ئه‌و پرده‌ی سه‌لمان به‌سه‌ریا تێده‌په‌ڕێ‌، خنكاو له‌ ناچاریا ده‌ست بۆ  په‌ڵه‌ پوشێكیش ده‌بات؟ ره‌نگه‌ شتێكی له‌ ناكاو روویدابێت.
به‌ڵام شۆفێره‌كه‌ رازی نه‌بوو ئه‌و رێیه‌ بگرێته‌به‌ر، كه‌ به‌ره‌و پرده‌كه‌ ده‌ڕوات، به‌بیانووی ئه‌وه‌ی گیراوه‌، به‌ نیگه‌رانییه‌وه‌ پرسیم: كێ‌ گرتویه‌تی؟ گوتی: "له‌خۆیان زیاتر كێیه‌..به‌ر نه‌فره‌تی خودا كه‌ون له‌ دنیا وله‌قیامه‌ت".
_ وه‌كو هه‌موو جارێ‌ شێتگیر بوون و  به‌شێوه‌یه‌كی هه‌ڕه‌مه‌كی كه‌وتنه‌ ته‌قه‌ له‌خه‌ڵك وئۆتۆمبێله‌كان، دواتر رێگه‌كه‌یان داخست و چه‌ند بێتاوانێكیان گرت.
پاش نیو كاتژمێر كه‌سێك له‌ ته‌نیشتمه‌وه‌ دانیشت، ئاوڕمدایه‌وه‌ سه‌یره‌كه‌م"هاشم"ه‌.. پرسیاری ئه‌وه‌ی كرد سه‌لمانم بینیبێ‌، خۆم گرت وگوتم: " دڵنیابه‌ دكتۆره‌كان نائومێد نه‌بوونه‌ له‌ چاره‌سه‌ركردنی".
گه‌ڕایه‌وه‌ پرسیاری ئه‌و چركه‌ساته‌ی لێمكرد كه‌بینیم؟ ئایه‌ باسی ئه‌و رۆمانه‌ی بۆم كرد، كه‌ خه‌ونی به‌نووسینه‌وه‌ی ده‌بینی؟ گوتم نه‌یانهێشت زۆر لای بمێنمه‌وه‌...نه‌ختێ‌ بێده‌نگ و دواتر گوتی: "به‌ڵام پاسه‌وانه‌كان له‌دیلیدا كه‌ره‌سته‌ی نووسینیان لێ‌ قه‌ده‌غه‌ كردبوو.. ده‌مم داچه‌قا وله‌ ناخۆشی ئه‌و هه‌واڵه‌ چاوه‌ڕواننه‌كراوه‌ خه‌ریك بوو به‌ده‌ما به‌ره‌وه‌بم: له‌ دیلی؟ بۆ سه‌لمان دیل بوو؟!..
ئه‌و چركه‌ساته‌ هه‌ستم به‌وه‌ ده‌كرد زه‌وی قوتم ده‌دات، لایه‌كی كورسییه‌كه‌م به‌ تۆبزی گرت و خۆمدایه‌ بانی، هاشم كه‌وته‌ باسكردنی سه‌راسیمای خۆی له‌ هاتنه‌وه‌ی.. به‌ڵام جێمهێشت بۆخۆی قسه‌ بكات و به‌ره‌و هۆڵی نه‌شته‌رگه‌ری رۆیشتم و ئه‌و وشانه‌ی سه‌لمان، كه‌ له‌ مۆبایله‌كه‌ پێمی گوت: "گه‌ر خۆشه‌ویستی تۆ نه‌بووایه‌ من هه‌رگیز به‌رگه‌ی ئه‌و شوێنه‌ ترسناكانه‌م نه‌ده‌گرت كه‌ منیان برت بۆی، له‌مێشكمدا ده‌زرینگایه‌وه‌.
تۆ تاكه‌ هه‌تووان بووی تین و گوڕت پێده‌به‌خشیم، دڵنه‌واییت تینی به‌ره‌نگاربوونه‌وه‌می زیاتر ده‌كرت، به‌مانه‌وه‌ی خۆم قه‌رزدارم به‌ تۆ و ئێستاش بۆ تۆ ده‌ژیمه‌وه‌..
بینیم هۆڵی نه‌شته‌رگه‌رییه‌كه‌ داخراوه‌، له‌ كونی شووشه‌ی په‌نجه‌ره‌كه‌وه‌ ته‌ماشای ژووره‌وه‌م كرد تاریك وتنوك،هیچ شتێ‌ ئاماژه‌ی به‌ بوونی ژیان نه‌ده‌دا، وه‌كو شێت هاوارم كرد وبه‌توندی كه‌وتمه‌ لێدانی ده‌رگاكه‌، كه‌س بۆمی نه‌كرده‌وه‌، به‌هه‌موو ئه‌و تووڕه‌بوونه‌ی له‌ ناخمه‌وه‌ ته‌وژمی هێنا هه‌وڵمدا بیشكێنم، به‌ڵام دوو برینپێچ رایان كرد بۆ لام و هه‌ردوو باڵمیان گرت و رایانكێشامه‌ ژووره‌كه‌ی ته‌نیشته‌وه‌و له‌سه‌ر كورسییه‌كی دار دامیان نیشاند.
پیاوه‌كه‌ له‌به‌رامبه‌رمدا وه‌ستا و كه‌وته‌ ساردكردنه‌وه‌ و هێوركردنه‌وه‌ی تووڕه‌یی و شپرزه‌ییم، ژنه‌كه‌ش دۆڵابه‌كه‌ی كرده‌وه‌ و په‌رداخێ‌ پڕ له‌شله‌مه‌نییه‌كی روونی داپێم، یه‌كسه‌ر و به‌یه‌ك جار ڕژانمه‌ قوڕگمه‌وه‌، سه‌رمی گرت و له‌ هۆشی خۆم چووم...
