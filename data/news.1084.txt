لەبارەی دەنگۆی ھەڵوەشانەوەی پڕۆژەی ڕێکەوتنی سیاسیی یان ھاوپەیمانیی نێوان کۆمەڵ و یەکگرتوو بزوتنەوەی ئیسلامی ھاتەدەنگ و ڕونکردنەوە دەدات، وتەبێژی ئەو حزبەش ڕایدەگەیەنێت، "ئەوەی لەوبارەیەوە بڵاودەکرێتەوە ھەڵەیەو دورە لەڕاستییەوە".
ماوەیەک بەرلەئێستا بەمەستی ئیمزاکردنی ڕێکەوتنێکی سیاسی یان ھاوپەیمانێتییەک، کۆبونەوەیەک لەنێوان کۆمەڵ و یەکگرتو و بزوتنەوەدا کرا، بەڵام نەگەیشتونەتە ئەنجام، ئێستاش باس لەوە دەکرێت کەئەو ھەوڵە بۆ نیزکبونەوەی ئەو سێ ھێزە ئیسلامییە لەیەکتر وەستاوەو تەنانەت بەرەو ھەڵوەشانەوەش دەچێت.
عەبدوڵڵا وەرتێ وتەبێژی بزوتنەوەی ئیسلامیی لەلێدوانێکدا بۆ SNN ئەو زانیارییانەی ڕەتکردەوەو ڕایگەیاند، "سەرلەبەری ئەو زانیارییانە ھەڵەن، لەبەرئەوەی ئەو پڕۆژەیە تائێستا لەسەرەتادایەو یەک کۆبونەوەش کراوە، بەھیچ شێوەیەکیش ئەو پڕۆژەیە بۆ دروستکردنی بەرەیەکی ئیسلامی نییە لەبەرامبەر بەرەی عەلمانی".
عەبدوڵڵا وەرتێ جەختی لەوەشکردەوە، خاڵێکی تری ڕێکەوتنەکە دەبێتە ھۆی ڕەتکردنەوەی ئەو زانیارییانە کەبریتییە لەوتارەکەی سەڵاحەدین بەھائەدین ئەمینداری یەکگرتوو لەکۆنگرەی حزبەکەیدا کە وتی ((بەھەموو شێوەیەک کار بۆ پڕۆژەی ئیسلامی ھاوبەش لەنێوان لایەنە ئیسلامییەکاندا دەکەین)).
لەبارەی ئامانجی پڕۆژەکەش بەرپرسەکەی بزوتنەوەی ئیسلامی ڕایگەیاند، "ئامانجی پڕۆژەکە دروستکردنی ھاوپەیمانێتییەکی سیاسی ئیسلامییە بۆ ڕزگارکردنی ئەو بارودۆخەی ئێستا لەھەرێم دروستبوە، تاوەکو ھێزە ئیسلامییەکانیش پڕۆژەیەکی سیاسییان ھەبێت بۆ ھەموو پرسە سیاسییەکان چ لەناوخۆی ھەرێم یان بۆ چۆنێتی مامەڵەکردن لەگەڵ بەغدا".
سەبارەت بەوەش ئاخۆ لەداھاتودا ئەگەری کۆبونەوەی دیکە بۆ گفتوگردن لەسەر ئەو پڕۆژەیە لەئارادایە، وتەبێژەکەی بزوتنەوەی ئیسلامیی وتی:"تائێستا ھیچ وادەیەک دیارینەکراوە بۆ کۆبونەوە".
