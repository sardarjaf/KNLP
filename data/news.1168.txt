په‌رله‌مانی كوردستان له‌سه‌ر بودجه‌ی خۆی بڕی دوو ملیۆن دینار ده‌داته‌ كه‌سوكاری شه‌هیدانی شه‌ڕی دژی داعش و له‌ئێستاشدا ده‌ست به‌جێبه‌جێكردنی ئه‌و هه‌نگاوه‌ كراوه‌و 400 خانه‌واده‌ی شه‌هیدان هاوكاریه‌كه‌یان وه‌رگرتووه‌.
قادر ره‌زگه‌یی، ئه‌ندامی لیژنه‌ی پێشمه‌رگه‌ له‌ په‌رله‌مانی كوردستان به‌ خه‌ندانی راگه‌یاند: "جگه‌ له‌ده‌ركردنی دوو ماده‌ له‌چوارچێوه‌ی بڕیاری ژماره‌ 19ی په‌رله‌مانی كوردستان، هاوكات په‌رله‌مان بڕیاریداوه‌ له‌سه‌ر بودجه‌ی خۆی بۆ هه‌ر خێزانێكی شه‌هیدانی شه‌ڕی داعش دوو ملیۆن دینار ته‌رخان بكات".
وتیشی: "به‌پشتبه‌ستن به‌لیستی ناوی ئه‌و شه‌هیدانه‌ی كه‌ له‌لایه‌ن وه‌زاره‌تی پێشمه‌رگه‌وه‌ ره‌وانه‌ی په‌رله‌مان كراوه‌، كاری له‌سه‌رده‌كرێت و تائێستا هاوكارییه‌كه‌ دراوه‌ته‌ نزیكه‌ی 400 شه‌هید و لیستی ناوی 400 شه‌هیدی دیكه‌ش ئاماده‌یه‌".
ره‌زگه‌یی روونیكرده‌وه‌: لیستی ئه‌و ناوانه‌ی كه‌ وه‌زاره‌تی پێشمه‌رگه‌ بۆیانی ره‌وانه‌ ده‌كات چه‌ندین كه‌موكوڕی تێدایه‌، زۆرجار ناوه‌كان دووباره‌ ده‌بنه‌وه‌ یان ناوی ناردووه‌ شه‌هید نه‌بووه‌، بۆیه‌ له‌ رێگه‌ی لیژنه‌كه‌یانه‌وه‌ پێداچوونه‌وه‌ به‌ ناوه‌كاندا ده‌كرێت و دواتر ئه‌و هاوكارییه‌ ده‌گه‌یه‌ندرێته‌ خانه‌واده‌ی شه‌هیده‌كان، له‌گه‌ڵ ئه‌وه‌شدا پرسه‌نامه‌یه‌كی سه‌رۆكایه‌تی په‌رله‌مان ده‌گه‌یه‌ندرێته‌ خانه‌واده‌ی شه‌هیدان.
ئه‌وه‌شی خسته‌ڕوو: حكومه‌تی هه‌رێمی كوردستانیش جیا له‌و هاوكارییه‌ی په‌رله‌مان، خۆیان بۆ هه‌ر خێزانێكی شه‌هیدی شه‌ڕی داعش بڕی پێنج ملیۆن دینار هاوكارییان پێده‌ده‌ن.
