ئەوەی من بزانم لە نێو کوردان کەس لە باوکم زووتر پێی نەناوەتە سەر خاکی ئەمریکا.
ئەوەیش شتێک بوو هەردەم خۆشی وناخۆشی وێکڕا دەهێنا نێو زەینم و، هێندێک جار منی دەگەیاندە لووتکە وهێندێک جارانیش لە قووڵایی شەرمەزاریدا بەجێی دەهێشتم.
من بۆ خۆم لە تەمەنمدا نە باوکمم بینیبوو، نە بەم مێژووەیش ئاشنا بووم کە تێیدا ئەو پیاوە نامۆیە بۆ ئەم خاکە دوورە سەفەری کردبوو.
لێ، لە زاری دایکمەوە ئەوەندەم شت سەبارەت بەم سەفەرەی بیستبوو، وەهام لێ هاتبوو وێنای باوکم لە تارمایی ئەو کەسەیش ببینمەوە کە ڕێک بەر لە سی ساڵ لە هەواڵێکی گوماناوییدا ئاڵای ئەمریکا لە سەر مانگ دەچەقەنێت.
من ئەگەر لە هەمان رۆژدا لە دایک بووبم ودواتریش لە ئەمریکا چیرۆکی ڕاستەقینەی مەرگی ناڕوون ونائاسایی باوکمم بە هۆی خەونێک بە چاوی خۆم ببینم...ئیتر چ پێویست دەکات جارێکی دیکە باوکم بە (نیڵ ئارمسترۆنگ) یان بە پیاوێکیتر بچووێنم.
یانیش هەر لە سەرەتاوە ئاخاوتنیکی نادروستی وەهام بە زاردا بێت و بڵێم: " ئەوەی من بزانم کەس لە نێو کوردان لە باوکم زووتر پێی نەناوەتە سەر خاکی ئەمریکا!"
(نیڵ ئارمسترۆنگ)...(نیڵ ئارمسترۆنگ)...ها ها ها ها....ها، پێدەکەنم و لە ئاست ئەم ڕێکەوتە ڕادەمێنم وبە خۆم دەڵێم: " ئای دلۆ..ئای..ئای کە سەیرە!
لەم سەروەختەی تۆ بۆ یەکەم جار و یەکەم چرکە ساتەکانی تەمەنت سەرت دەکەوێتە نێوان هەردوو ڕانە سپیی وخوێناوییەکانی دایکت، لە دووری دوورەوە پیاوێکی ئەمریکایی کە بە زمانی شیرینی کوردیی ناوی دەبێتە (پاڵەوانی بازووئاسنین) ئاڵای ئەمریکا لە سەر مانگ دەچەقێنێت!؟" 
لە بیرمە پێنج، یان شەش ساڵێک بوو کەتبوومە بەر خوێندن وتازە وانە سەرەتاییەکانم دەخوێند، رۆژێکیان دایکم لە خەفەتی دووریی باوکم ناوی ئەمریکای هێنا و گوتی " دەڵێیت ئەم ناوە کوردییە و لە (ئەم رێگا) وە هاتووە- دەستێکی بە سەرمدا هێنا- کوڕم دە بخوێننەوە ولەم رێگایە هەواڵێکی باوکتم بۆ پەیدا بکە!"
من لە ئاست ئەم قسەیەی دایکم خۆمم لە ژێر باری فەرمانێکی سەخت دەبینی ولە ژێر لێوانمەوە دەمگوت: " ئەمرکە دایە ... ئەمرکە..
ئەمریکا!"
لە ژێر کاریگەریی ئەم ئاخاوتنە پێشینەی نێوان دایکم و مندا، قەڵەمێکم دەگرتە دەست ودەمنووسی کە ئایا (ئەم رێگا)بووە وبووە بە ئەمریکا یان (ئەمرکە)یە وبووە بە ئەمریکا!؟ گەلێک جارانیش بە هۆیەوە لە کۆڵان دەبوومە گەمەی دەستی منداڵان کە بە هەتیو بانگیان دەکردم.. من توڕە دەبووم وگریان لە قوڕگم بەجێدەما وپێیانم دەگوت: "گێلینە، بابم لە ئەمریکایە..ئەمریکا!"
ساڵانێک دواتر کە جەوانێکی فەریک وکەمزان بووم، هەتا درەنگانی شەو لە نێو گێژاوان دەمامەوە وبە هیچ ئەنجامێک نەدەگەیشتم.. دەمپرسی ئایا ڕاستە باوکم لە ئەمریکایە؟ یان کەسێکی ونبووە وەک هەزاران کەسی دیکەی ئەم وەلاتە و گڵکۆیەک نییە پێی بناسرێتەوە..!
بە خۆمم دەگوت هەر کامەیان بێت تازە کێشەیەک نییە، چونکە ئەستەم بوو کەسێکی وەک من تاقانە وهەژار دەستی بە ڕاستییەکانڕا بگات، یان رۆژگارێک پێییەکانی بگەنە سەر خاکە دوورەکەی ئەمریکا وجادە بە جادە وەدوای سۆراغی باوکێکی ونبوو بکەوێت.
باوکم هەردەم کەسێکی ونبوو بوو... بە قسەی دایکم ئەو بەر لە ڕۆیشتنیشی هەردەم بێ هەواڵ وباس لە ژوورە تاریکەکانی زیندانان بوو.
دوا جار لە زیندانی (قەسری نیهایە) گەڕابووەوە و تەنها چەند مانگێک بە خۆشیی لە تەک دایکم مایەوە، ئینجا ڕووی کردە شاخ وبە یەکجارەکی لە پێش چاوان بزر بوو.
من نەمدەتوانی شوێن پێی ئەم پیاوە هەڵبگرم کە ناوی باوکمە وهەرگیز لە وێنەیەکیشدا پێشتر خۆی پێشانم نەداوە.
بۆیە بەر لەوەی ژمارە گەورەکانی ساڵان سەر لە نوێ سفر ببنەوە، لەو کاتەی سەری خۆمم لە خاکە پڕ لە گێژاوەکەم هەڵگرت وبڕیاری ڕۆیشتنم دا، چتاقە بیرۆکەیەکم لە زەیندا نەبوو سەبارەت بە سیما و ڕوخساری ئەو.. لەوەیش بەدبەختر دایکیشم نەمابووهەتا تێلیفۆنێکی بۆ بکەم پێی بڵێم: "هۆو دایە گیان، وا من لە بەرانبەر قاپییە بەرز وئاسنین وتۆکمەکەی باڵیۆزخانەی ئەمریکا لە ئەنقەرا وەستاوم وبڕیارە نیو سەعاتێکی دیکە بچمە ژوورەوە!"
چەند ساڵێک دواتر کە لە نێوەندی تەندروستیی (ڤێندەرهیڵت) لە سەر قەرەوێڵەیەکی ئۆتۆماتیک بە جەستەی هەپڕوون بە هەپڕوونمەوە ڕاکشابووم و لە کۆمادا بووم.
تارمایی باوکمم لە ژووێکی تاریک و ئەنگوستەچاوی زیندانێکدا بە ڕوونی دەبینی، یەک بوتڵ بەنزینی بە زۆر پێ فڕکراوە وهەندێکیشی لەم ئاوە نەعلەتییە بە پانتۆڵ وکراسە پیس وشڕەکەی دا کراوە.
لە دەرەوەیش چەکدارێکی بڕنەو لە شان ئێشگرێکی شڵەژاوە وخەریکە دوا قووم لە جگەرەکەی نێو پەنجەکانی دەدات، بەرلەوەی بەرەو پەنجەرە بچووکەی بان سەری و نێو ئەو ژوورەی بهاوێژێت کە سێ ساڵان باوکمی تێدا بەند و یەخسیر بوو.
لەو کاتەی بینەری ئەم ساتەوەختە تاڵ و تراژیدییە بووم، ئازارێک هەتا نێو بنەبانی دڵم دەچوو و گشت ئەندامەکانی لەشمی وەک بروسکە دەچووزاندەوە ولە ناخەوە ڕایتەکاندم.
ئیتر دیمەنی باوکم یەکسەر وەک ئەو قەتماغەیە رەشەی لێ هات کە بەر لە هەموو برینەکان بە پشتی سەرمەوە بوو و، خەریک بوو بە تەواویی وشک دەبوو.
چەکدارەکە لەگەڵ فڕێدانی جگەرەکە ودەنگی ترسناکی رمبژن و فوارەی ئاگرینی ئەو ژوورەی چەند ساڵێک بوو ئەویش بە هۆیەوە بەسترابووەوە ولە بەردەمی ئێشکگر بوو، هەتا پێیەکانی بڕەو دەکەن ڕادەکات.
سەرەتا گەرەکییەتی بەرەوە دامێنی چیایی (دۆکۆ) سەربکەوێت، بەڵام هەست دەکات ئەو تاوانەی کردوویەتی ئەوەندە نەنگ ونگریس و پیسە، بۆیە پێیەکانی لە یەکدی دەئاڵێن و لەگەڵ هەڵکشان بە بەژنی چیادا هەڵناکەن.
هەتا لە پڕ بیرۆکەیەکی شەرمەزار و شکاو تەواوی زەینی شێواوی داگیر دەکات و پێی وایە باشترین کار بۆ ئەو گەڕانەوەیە بۆ باوەشی نەحس.
ئەو خێرا خێرا دوورکەوتبووە وباوکمی لە نێو گڕی ئاگرێکدا بەجێهێشتبوو کە دوای نزیکەی سی وپێنج ساڵان منیشی لە ئەمریکاوە بە تاو دەسووتاند.
لە کۆمادا خەریک بوو لە مەرگێکی مسۆگەر قیت دەبوومەوە، لەو کاتەی پنتیکی رەشم لە نێو ژوورە سووتاوەکەدا بە ئاستەم لێ دیاربوو وهەستم دەکرد دوا ئاسەواری جەستەی باوکمە.
تێر تێر لەم شوێنە ڕادەمام هەتا ئەو ئاستەی دونیا لە پێش چاوانم هێور دەبووەوە وهێواش هێواش رەنگی پنتە رەشەکەیش کاڵتر دەبوو.
سەرەتا پنتەکە خۆی بە رەشێکی تەڵخ دەنواند.. دواتر دەگۆڕا بۆ قاوەیی.. ئینجا گەش گەش دەبوو و لە نێوان هەردوو رەنگی مارۆنی و ئەرخەوانییدا هەڵپەی دەکرد!
دیمەنی پرووشەی سەر دوا سانتیم لە جگەرەی پیاوە چەکدارەکە سوورسوور جارێکی دیکە دەکەوتەوە نێو زەینم و خەریک بوو منیشی دەسووتاند.
لێرە پتر ڕادەچڵەکیم و دوای شەش رۆژ مانەوە لە کۆمادا وەهۆش خۆم دەهاتمەوە و لەگەڵ بە ئاگا هاتنیشمدا دوا دیمەنی نێو ئەو ژوورە تاک نەفەرییەی زیندانی (خەیات)م دەبینی کە تێیدا باوکم لە ماوەی شەش سەعاتدا بە تەواویی سووتا بوو وهێندەی قونکەجگەرەیەکی لێ هاتبوو.
دواتریش باوکم لە بەر چاوی دڵم دەبوو بە خاڵخاڵۆکەیەکی شەنگ و سوورسوور لەگەڵ کردنەوە ولێکدانی باڵەکانیدا بۆ دوور دەفڕی ومنی پتر دەهێنایەوە نێو ئاگایی.
چاوەکانمم هەڵدەبڕی و دکتۆرەکەی بان سەرم بە ڕوومدا پێدەکەنی و زۆر سەرسام بوو بەم گەڕانەوەیە ناوازەیە.
من بەرلەوەی بزانم ئەو ناوی (پرۆفیسۆر فرەنسیس)ە، لە قووڵایی نێو نیگای چاوە شینەکانی نقووم دەبووم وخەوم لێ کەوت.
چاوە شینەکانی (پ.فرەنسیس) لە پڕ دەبوون بە دەریای کاریبی ومنیان غەرق دەکرد.
ئیدی من خۆم نییم بەڵکە باوکمم ولە نێو بەلەمێکی درێژ کە پێدەڵێن گاڵی، لەگەڵ سەد ونەوەد وهەشت کۆیلەی دیکەی تورک وعەرەب وعەجەم، بە گوریس بەستراوەمەتەوە ولە سەر پشت درێژکراوم و بەرەو قەدەرێکی نادیار دەبردرێم.
خەونێكی پچڕ پچڕە وگەلێک لە ڕووداوێکی ڕاستەقینە دەچێت، لەو کاتەی مرۆ دەکەوێتە نێو تەنگژە وشەڕێکی گەورە کە بە دەیان پاپۆڕ وکەشتی وبەلەم تێیدا بەشدارن.
چیرۆکەکانی دایکم کە لە ماوەی درێژی ونبوونی باوکمدا بە گوێمدا چرپابوون، هەم لە وادەی کۆمادا هەمیش لە سەروەختی خەونبینینە بەردەوامەکانی سەر جێگا، خۆیان بە شێوەیەکی دیکە، یان با بڵێم نزیکتر لە ڕاستی دەنواند ودووبارە دەکردەوە.
دایکم گەلێک جار باسی شەو و رۆژە درێژەکانی باوکمی کردبوو لە زینداناندا وهەزار و یەک داستانی قارەمانی بە باڵای شووەکەیدا پۆشیبوو.
کەچی هەزار و یەک ئەفسووس ئەو ئێستاکە لە ژیاندا نەماوە هەتا بە چاوی خۆی ببینێت کە کوڕەکەی دوای سێ دەیە لە هەراسانی و پەشۆکان بەدوای دۆزینەوەی سۆراغی باوک گەیشتۆتە ئەمریکا، بەڵام چ ئەمریکایەک کە لە سەر قەرەوێڵەی نەخۆشخانەیەکدا کەوتبم و تاڵ تاڵ ڕاستییەکانم وەک فلیم پێشان بدرێت و نەتوانم شتێک بکەم.
کۆی بەسەرهات وچیرۆکە درێژەکانی باوکم لە زیندانان کە زادەی خۆڕاگری ونەبەردی بێوینە بوون، لە کن من لە شێوەی سووتماکێکی ڕەشی هێندەی قونکەجگەرەیەک کۆ بووەوە، کەچی دواتر خۆشبەختانە لە فۆرمی زیندووی خاڵخاڵۆکەیەکی باڵ نەخشین لە پەنجەرەی ژوورە سووتاوەکە بۆ دواجار خۆی پێشان دام و بۆ دوور فڕی... دیمەنی جوانی خاڵخاڵۆکەکە دەتگوت رۆحی نەمری باوکمە، دەفڕی ودەفڕی و زەمەنەکانی دەبڕی.
دایکم دەیگێڕایەوە پاش نیوەڕۆیەکی پاییز من لە قوتابخانە دەبم، ژنێکی کامڵ و قەڵەو لە دەرگا دەدات و نامەیەکی دەخاتە نێو دەستی کە قەڵەمێکی پارکەر و کاغەزێکی نووسراوی تێدایە وئەو لە پڕ وەک گوڵیکی سیس بوو دەگەشێنێتەوە.
دایکم بە ماچومورچ ژنە لە باوەش دەگرێت، نائاگایە لەوەی کوڕە تاقانەکەی دوای سێ دەیە ڕووی هەمان ژن لە وادەی کۆمادا لە پاڵ تارماییەکدا دەبینێت کە کتومت لە بکوژی هاوسەرەکەی دەچێت.
پیاوەکە بە دەنگێکی نووساوەوە بە ژنەکەی دەڵێت: "چاکت کرد گوڵم، ئیترهەوڵدەدەم ڕابردوو بە یەکجاری لە بیر خۆم ببەمەوە!"
ژنە هیچ کام لە وردەکارییەکانی پشت هەناردنی ئەم نامەیەی نەدەزانی کە دوای دوو ساڵ لە گەڕانەوەی شووەکەی لە شاخ بۆ ماڵی ئێمە دەنێردرێت.
تاوانێکی کرێت وناشیرین بوو بەرلەوەی گشت پەرتەی لێ بکەن وبارەکە بە تەواویی لە بار ببەن، کاغەزێک بە دەستخەت وئیمزای باوکم بە زۆردارەکی پڕ دەکرێتەوە کە تێیدا وەها بۆ دایکم بنووسێت: 
"گیانەکەم پاکیزە، سڵاو وخۆشەویستی... بڕیارە بە یارمەتی پیاوێکی دەوڵەمەندی عەجەم کە لە تەورێز توجارەتی مافوور دەکات، من بە پاپۆڕ لە بەندەرعەباسەوە بەرەوە ئەمریکا سەفەر بکەم.
بۆیە لە چاوەڕوانیمدا زۆر مەمێنەرەوە، چونکە دونیا پڕە لە قەزا و قەدەر.
تێر دلۆم بۆ ماچ بکە و ئاگاتان لە خۆتان بێت.
ئیمزا و ناوی باوکم و بەروار" 
دایکم هۆن هۆن فرمێسک لە چاوەکانییەوە دەهاتنە خوار ونامە وقەڵەمە پارکەرەکەی ماچ دەکرد.
دواتر بۆ ماوەیەکی درێژ ئەم دوو شتەی لە نێو باولەکەی حەشار و کڵۆمدا و کردنی بە سەرچاوەی دەیان بەسەرهات وچیرۆک کە لەلایەک سەبووری دڵی خۆی پێ دەدایەوە ولە لایەکی دیکەیش منی پێ گۆش وگەورە کرد وئەرکێکی سەیری پێ سپاردم.
فەرمانێکی قورس وناخۆش بوو، لێ کە گەورە بووم هەرگیز وەک ئەم کەسانە نەبووم سێبەری باوکی لە سۆزی دایک پێ باشتر بێت.
چونکە بە چاوی خۆم لە ڕاستیدا دەمبینی تارمایی باوک هەردەم لەگەڵ دەسەڵات و شارستانییەکاندا دێت ودەڕوات، کەچی دایک حەقیقەتە و وەک خاک ونیشتمان وەهایە.
دوای ئەوەی بە درێژایی ساڵەکانی خوێندن لە رشتەی مێژوودا شەڕ وشۆڕی نێوان باوک وبراکانم دەخوێندەوە و بابەتەکانم تاووتو دەکردن، دەمبینی پاشا وپیاوە زاڵمەکان هەتا کوڕیان زۆرتر دەبوو زاڵمتر دەبوون..ئیدی چیدی بڵێم کە بەم ئەنجامانە گەیشتبووم!
دایکم دەیزانی من هەرگیز بە جێی ناهێڵم ومژووڵ بوونم لە گەڕان بە دوای هەواڵی باوکێکی ونبوودا، پێ شتێکی هیچە، ماوەیەک وازی لێ هێنام.
کەچی لە بڕی ئەوە رۆژێک هات و نامە وقەڵەمێکی پارکەری دا دەستم وگوتی: " ئەم کاغەز وقەڵەمە تاکە یادەوەریی بەجێماوی باوکتن ودەمێکە هەڵمگرتوون.
ئێستا کاتی ئەوەیە بە تۆیان بسپێرم.
بەڵام دەبێت بەڵێنم پێ بدەیت کە دوای مردنم بچیتە ئەمریکا و لە باوکت بگەڕێت ولای بمێنییەوە!"
من لە ئاست ئەم قسەیەی دایکم بە ئاشکرا دەنگم هەڵدەبڕی ودەمگوت: " ئەمرکە دایە... ئەمرکە.. ئەمریکا بمرێت وتۆ نەمریت!"
نامەکەم چەند جار وچەند جار دەخوێندەوە ودەچوومە نێو بنج وبنەوانی یەک بە یەکی وشە و ڕستەکان.
تاوێک شادمانی دایدەگرتم وتاوێکی دیکە بێزار دەبووم ولە نێو نامەکەدا لە ناوی دایکم وناوی خۆم بترازێت چتاقە وشەیەکی دیکەی نامەکەم نەدەناسییەوە.. تەنانەت لە ئیمزا وناوی باوکیشم بە گومان بووم.
من کە گەیشتمە ئەمریکا تەمەنم بیست ونۆ ساڵان بوو وبڕوانامەیەکی بێکەڵکی نیشتمانمم لە گیرفاندا بوو و لێی نووسرابوو فڵان کوڕی فڵان ماستەری لە (ڕشتەی مێژوو) لە فڵانە زانکۆ بە پلەی زۆر باشە وەدەست هێناوە.
لەگەڵ ئەوەیشدا ئەمرەکەی دایکمم بە تەواویی بەجێ هێنابوو وچووبوومە سەر ئەم رێگایە کە هەردەم ئاواتی دایکم بوو باوکمی لێ بدۆزمەوە.
بەڵام، تازە درەنگ بوو ئەو مەتەڵانەی کە لە هەڕەتی مێرمنداڵیی وجەوانیدا سەبارەت بە ناوی ئەمریکا لەسەر ڕووپەلی دەفتەرەکانم دەمنووسین، بە شێوەیەکی دیکە هەڵبینم.
هەنووکە منیش وەک گەلێک لە خەڵکی دیکە دەزانم کە ناوی ئەمریکا لە ناوی کەشتیوانی ئیتالیایی (ئەمریگۆ ڤێسپوچی) یەوە هاتووە، لێ، هێشتا ئەوەندی زمانم لە دیوارەکانی نێو زار ومەلاشووم گیردەکەم ناتوانم وەک ئەمریکاییەکان بە ئەمریکا بڵێم ئەمێرکا.
نامۆم وهەستدەکەم بە گوتنی ناوی ئەمریکایش بە ئەمێرکا ئەستەمە سەرە داوێکم وەدەست بکەوێت و باوکی ونبوومی پێ بدۆزمەوە.
خەمگین لەسەر شۆستەی جادەیەک وستابووم وهەڵمی جگەرە نێو سییەکانی پڕ کردبووم.
ئەم هەڵمە بۆن دژوون ونامۆیە هی زاری کیژیکی سەماکار بوو کە بەرەو ڕووم دەهات وەک ئەوەی پێشتر منی ناسیبێت.
دووکەڵی نێو زار وکەپووی ئەم گەنجانەیش بە هەوادا بڵاوبووەوە کە لە هاتوچووندا بوون بێ ئەوەی وەک ژن وپیاوە پیر وسەرسپییەکان پارە بخەنە نێو قاپی کچەکە.
پارەی گیرفانی گەنجەکان لەوانەیە تەنها بەشی لەتێک پیزا، کۆکایەک، و چەند شتێکی هەرزانی دیکەی کردبایە.
دووکەڵی جگەران پتر گێژیان دەکردم و بە لایاندا دەهێنام و دەتگوت خەونە دەیبینم.. چەند رۆژێک بوو نەخەوتبووم وتەنیایی خەریک بوو شێتی دەکردم.
ئای ئەمریکا... ئەمریکا.
چەند گچکەیت کە ناتوانیت هەستی تەنیاییم بڕەوێنێتەوە، یانیش کەسێک لەم پیادەڕۆیانەی کە بە تەنیشتمدا ڕەت دەبوون سەرە داوێکی بدابایە دەستم و لە کۆتاییدا پیاوێک دەربکەوتبایە و بیگوتبایە: "هێی، من باوکتم".. دۆزینەوەی خۆم و ئەو میژووەی بە دۆزینەوەی باوک پەیوەستە لە مێژووی نیشتمانێک دەکات کە لەوانەیە بە فیکەی کەسێکی ناپاکی وەک ئەم چەکدارەی لە باری کۆمادا بینیم و باوکمی دەسووتاند، نەمێنێت ولە پڕ ببێت بە هیچ.
بیرکردنەوە لە هیچ ونیشتمان وخۆم، لەوەتەی هاتوومەتە ئەم شارە هەردەم باری قورسی تەنیاییم وەبیر دەهێننەوە.
بە تایبەت کە پێشووتر لەو ڕۆژگارە گەرمانەی هاوین لە ژێڕ پەڕەکانی پانکەکەی بان سەرمدا لە سەر پشت ڕادەکشام و لە پڕ هەستی قووڵی بێ باوک بوون تەواوی دەمارەکانمی داگیردەکرد.
فێنک دەبوومەوە ونەدەبوومەوە، ئەمجارە لەژێر بێجامەدا هەرامەکەمم یەکسەر لێ قیت دەبووەوە لە هاوین گەرمتر دەیکوڵاندم و بە یەک دوو تف دەیکردم بە هیچ.
بۆیە کە بە جادەکانی شارێکی جەنجاڵی ئەمریکا دەسووڕامەوە، جۆرە خەمێکی وەها وەک خۆم لە دەرەوە هەردەم پیاسەی دەکرد.
سەرم گێژ دەخوات و پتر خۆم لە نێو بیرۆکەی ئەم هیچبوونە دەبینمەوە.
هەرسێ پەڕەکانی پانکەکەی پێشینم وەبیردێنەوە کە هاوینان لە بان سەرم بوون وناویانم نابوو- هیچ ونیشتمان وخۆم.
ئەوان لە خوولانەوەیاندا تێکەڵ دەبوون ولە پێش چاوانم وەک بۆشایی وهیچێکی گەورەیان لێ دەهات.
ئێستا دوای تێپەڕبوونی ساڵانێکی درێژ، هیچ وهەموو لە زەیمدا لە هەموو کاتێک پتر لە دوو وشەی پارادۆکسی دەچن و منیان گەیاندۆتە ئاستێک کە فەلەسەفەیەکی تایبەت بە خۆمم هەبێت وهەردەم بڵێم کە هیچ بوویت هەموویت و کە هەموو بوویت هیچیت... یان لەوەیش واوەتر بڵێم کە هیچت ویست هەموویت هەیە و کە هەموویت ویست هیچت نییە..!
ئەو رۆژەی گەیشتمە بەردەم گالەری هونەر و لەسەر پلیکانە پان وبەردینە بۆرەکان کەمێک حەسامەوە.
پیاوێکی پیر لەوێ دەبێت و دەمدوێنێت.. ئەو سەروسیمایەکی زۆربایانەی هەبوو و زۆرم حەز دەکرد باوکم بووایە.
بەڵام زوو خۆی بە کەسێک بە ناوی ئەلیاس موسڵی دەناسێنێت و دەڵێت ئێرە شاری (قرتاجنە)ی کۆڵۆمبیایە نەوەک (ناشڤیڵ).
دیمەنی ئەم پیاوە و شارەکە هێندە زیندوو هاتە بەرچاوم، هەستم کرد کارئەکتەرێکی نێو رۆمانێکی نەنووسراوی گارسیا مارکیزم و گەرەکمە هەتا دەمرم لەم شارە نەڕۆم.
سەیر بوو من چۆن هیچ هەستم بەم هەموو برین و هەپڕوون بە هەپڕوون بوونەی جەستەم نەکردبوو.. چۆن بێ ئاگابووم لەوەی کە لە نێو ئەمبیوڵانسێکدا درێژکراوم کە دیوارەکانی ناوەوەی کتومت کەشوهەوای نیگارێکی (کاسپەر فریدریک)ی هەبوو لە ژێر ناوی (تەمومژ).
دیمەنی هەمان ئەم نیگارەی کە لە چەند مانگێکی پێشین لە ژیان لە خاکی غوربەتدا لە ناشوێنێکدا یان گەلەرییەی کۆڵانێکی لاچەپدا بینیبووم وخامۆشی رەنگەکانی بە قووڵی چوو بووە نێو مۆخی ئێسقانەکانم.. لە بیرمە تاوێکی درێژ لە بەرانبەر ئەم نیگارەدا وەستام وخۆمم لە کەشتییەکەی نێوی تەنیا و کزتر بینی.
کەشتییەکە و ئەم پیاوە کەڵەگەتەی لە نێو ئەمبولانەسەکەدا لە پاڵ سەرم دانیشتبوو و ناوە ناوە تەماشای جەستەی هەپڕوون بە هەپڕوونم و شوێنی تووتە تووتی ئامیرەکانی چاودێری دەکرد، بێ ئەوەی بە خۆم بزانم رۆحی منیان نزیکەی سێ سەدە وسێ دەیە گەڕاندبووەوە دوا.
وەهام دەزانی من خۆم قەشە ئەلیاس موسڵییم و لە نێو کەشتییەکی گەورەدا بە زەریای ئەتڵەسییدا گوزەر دەکەم.
ئیتر نەمدەزانی چۆن لە نێو ئەمبولانسەکەدا چووبوومە جەستەی پیاوێک کە یەکەمین کەسی خاکی کوردانە پێی نابێتە سەر خاکی ئەمریکا.
ئاموودە و ئامێرکا وەها لە زەینمدا، ناوی دوو شوێنی پارادۆکسین وسەد جار لە سەر لێوانم دەبوون بە وشەی ئامین..ئامین.
لێرە من پیاوێکی ئاینی کەلدانی خەڵکی ئاموودەم کە گەورەترین خولیای گەشت و گەڕیانە بە دونیا.
دیارە لە هەڕەتی منداڵیشدا وەها بووم وهەرگیز حەزم بەوە نەبوو لە شوێنێکدا دابنیشم ودەست بدەمە یارییەکی بێ مانا.
لە نێو جەستەی ئەم پیاوە بیرم لە سەربوردەی باوکم دەکردەوە کە یەک لەسەر سێی تەمەنی لە نێو زینداناندا بەسەر برد ودواتریش لە پڕ لە من و دایکم - گوایە بەرەو ئەمریکا - ون بوو و، بە نامەیەکیش سەرگوزشتەی ژیانی خۆی بۆمان نەگێڕایەوە.
چاکترە بڵێم خۆ قەشە ئەلیاسیش شتێکی وەهای لە یاداشتنامەکەیدا بە ناوی (زێڕ و ڕەشەبا) نە گوتووە، لە پەسنی ئاین و پاشا و زێڕ لە لایەک و، نەفرەتکردنی خەڵکی ڕەسەن و سوورپێست لە لایەکی دیکە، بۆیە من پێم خۆش بوو زوو لە نێو جەستەی ئەم کەسە بێمە دەرەوە کە پیاوێکی ئاینییە و خۆی بە قەشە ئەلیاس موسڵی ناساندووە و لە نێو ئەمبولانسەکەدا لە بان سەرم دانیشتبوو.
هەروەها هەمان سەروسیمای ئەو کەسەیشی هەیە کە چەند مانگیک پێشتر لە سەر پلیکانەکانی گەلەری هونەر بە دیداری گەیشتم و وەک قەشە ئەلیاس قوناغ بە قۆناغ باسی گەشتێکی خۆی لە قوبرسەوە هەتا شاری (قرتاجنە) ی کۆلۆمبیا زۆر بە بێ چێژی دەگێڕایەوە وەک ئەوەی هەرگیز ئەم گەشتەی نەکردبێت.
پتر لە چل دەقیقە تێپەڕی بوو تا ئەمبولانەسەکە گەیشتە بەردەم نێوەندی تەندروستیی (ڤێندەرهیڵت) وبە خێرایی جەستەی هەپڕوون بە هەپڕوونم لە سەر قەرەوێلەیەکی بڕەو درێژدەکەن و بەرەوە قاوشێکی تاریکی دەبەن.
لە کتوپڕیکدا ئامادە دەکریم و لە ژووری نەشتەگەری دەخرێمە ژیر چەندین ئامێر وگڵۆپی ڕووناک و چاوبەزێن.
ئیتر نیوە مردوو لە نائاگاییدا نقوم دەبم ودەچمە نێو جەستە وچیرۆکی کەسێکی دیکە کە سەرەتا وەها دەزانم من خۆم باوکمم.
لێ دواتر پیاوێک وەک من لە تەنیشتمدا بە گوریس بەستراوەتەوە لە سەر پشت ڕاکشێنراوە، پێم دەڵێت کە ئێمە هاوخوێن و برای یەکترین و خەڵکی خارپوتین.
کەمێک سەرهەڵدەبڕم وبۆ سەلماندنی قسەی ئەم پیاوە دەوروبەرم دەپشکنم.
ئۆوف.. چی دەبینم، کۆمەڵگەلێک لە پیاوانی سەروڕیش هاتوو و چڵکن وەک من وبرا هاوخوێنەکەم لە نێو بەلەمێکی درێژدا لە سەر پشت درێژکراون وبە گوریس لە یەکتری بەستراونەتەوە.
بەلەمەکە بەیداغی شانشینی ئیسپانیای بەسەرەوەیە و ئێمە وەک کۆمەڵێک کۆیلەی رۆژهەڵاتی بەرەوە دورگەیەک دەبات لە ئەمریکای لاتین.
لە سەروەختی ئەم گەشتە پڕ لە مەترسییەی لە خۆڕا تێی کەوتبووم، زۆر ئاگاداری قەڵەمە پارکەرەکەی باوکم نیم کە لەوەتەی نیشتمانم بەجێ هێشتووە شوێنی بەردەوامی لەم کراس و تێشێرتانەی هەمن، گیرفانەکانی سەر دڵم بوو.
لەبەرانبەر گالەری هونەر زۆر بە گێژی لە جادەیەک دەپەڕیمەوە، بێ ئەوەی هۆشم لەسەر ئاماژەکانی پەڕینەوە بێت لە نێو گڵوپی ترافیک لایتەکە.
دەڕۆیشتم و بێ ئاگابووم لەم ئۆتۆمبێڵانەی جادەکەیان دەبڕی، هەتا لە پڕ گورزێکی گەورەم پێ دەکەوێت و دەکەومە ئەوبەری شۆستەکەوە.
ئیتر نازانم چ جۆرە ئۆتۆمبێڵیک بوو لە پڕێکدا هەپڕوون بە هەپڕوونی کردم و قەڵەمە پارکەرەکەی نێو گیرفانمیشی بۆ دوور فڕێ دا.
لەو کاتەی لە کۆما شەش رۆژییەکە ژیار ببوومەوە، پرۆفیسۆرێکی نەشتەرگەر بەناوی فرەنسیس کە لە مردنێکی مسۆگەر ڕزگاری کردبووم - وەک تارماییەک دوو چاوی شینی بەسەرەوە بوون- لە بان سەرم وەستا بوو.
(پ.فرەنسیس) خەریک بوو بمدوێنێت و نەمدوێنێت، من یەکسەر لە نێو شینایی چاوانی نقوم بووم وخەونێکی ڕاستەقینەم دەبینی سەبارەت بە ناهەق سووتاندنی باوکم لە کونجی ژوورێکی زینداندا.
خەونەکەم چەرخوفەلەکێکی سەرسوڕهێنەر بوو ولە نێوان سێ زەمەندا هەڵپەهەڵپی بوو.
بیست دەقیقە دەگەڕامەوە دوا و پاشان بیست سەعات دەگەڕامەوە دوا.. بیست ساڵ دەگەڕامەوە دوا و پاشان دووسەد ساڵ و واوەتریش دەگەڕامەوە دوا.
سەرەتا خەریک بوو قەڵەمە پارکەرەکەمم دەبینی لە یەکێک لە کونەکانی مەنهۆڵێکی ڕۆخ جادەکە گیر بووە و پیرە پیاوێکی سەروڕیش سپیی و چڵکن ئەوەندەی هەوڵدەدات ناتوانێت بە دەستە لەرزۆکەکانی قەڵەمەکە لە کونەکەوە دەربکێشێت.
دواتر دەمبینی کیژە سەماکەرەکەی سەر شۆستەکە بەرەوە ئەو شوێنەی قەڵەمەکەمی لێ بوو دەچێت.
وەهام لە دڵ خۆش بوو کیژەکە لە بڕی پیاوە پیرە بێهۆشەکەی گیرۆدەی دەستی کۆکایین، قەڵەمە پارکەرەکەی باوکم هەڵبگرێتەوە و بیپارێزێت.
من بە هۆی چیرۆکەکانی دایکم سەبارەت بە ژیانی باوکم، لە خۆڕا لە خەیاڵمدا چیرۆکێکم بۆ قەڵەمەکە چێ کردبوو و ناوم نابوو قەڵەمی کەسە ونبووەکان.
وەهام مەزەندە دەکرد کە لە ناوەڕاستی شەستەکان لە زیندانی (قەسری نیهایە) کەسێک کە کەس ناوەکەی نازانێت، بەر لە سێدارەدرانی ئەم قەڵەمەی بە دیاری بە باوکم بەخشیبێت.
بۆیە کە هاتمە ئەمریکا هەمیشە دڵتەنگ بووم و لەگەڵ ئەم گومان و چیرۆکە تراژیدیانە دەژیام.
هەروەها وەک کەسانی هەتیویش لە بەرانبەر خەڵک و دونیا، خۆمم بە نامۆ دەزانی.
دەتگوت لێم روونە رۆژگارێک خۆیشم ون دەبم و لەم قەڵەمە ئازیزە دادەبڕێم کە مۆرک و جێ پەنجەی باوکمی بۆ هەتایە لەسەرە.
قەڵەمە پارکەرەکەی باوکم وەک گشت قەڵەمە هاوشێوەکانی کە بە دەگمەن لە شوێنە جیاجیاکانی ژیانم بەر چاوم کەوتن، شێوەی لە ئادەمیزادێکی سەردەمی مۆدێرنە دەچوو کە سەر و ملێکی درێژکۆڵەی هەبێت و چاکێت بۆینباخێکی زیویین و پانتۆڵێکی رەنگ جەرگی لەبەردا بێت.
من بە بۆینباخەکە گەلێک دڵخۆش بووم چونکە لە لایەک جوانییەکی تەکنۆکراتیانەی بە گیرفانەکانی سەر دڵم دەبەخشی و لە لایەکی دیکەشەوە قەڵەمەکەی لە نێو گیرفانەکانمدا وەک ئەلفێک هەمیشە قیت قیت ڕادەگرت.
کیژە سەماکەرەکە چاوێکی لە سەر شوێنێ ڕووداوەکە دەبێت و بە چاوەکەی دیکەشی لە پیرە پیاوەکە دەڕوانێت هەتا ئەو ئاستەی لە هەڵگرتنەوەی قەڵەمەکە بێ ئومێد دەبێت ودەڕوات.
قەڵەمە پارکەرەکەی باوکم لە نێو دەستە لەرزۆکەکانی پیاوەکە دەکەوێت و غلۆردەبێتەوە نێو گەرووی مەنهۆڵەکە و بۆ ئەبەد لە نێو بۆرییە ئاڵۆزەکانی ئاوەرۆی شاری ناشڤیڵ بزر بێت.
کیژە تەماشای گۆمۆڵکە خوێنەکانی سەر جادەکە دەکات و ڕۆندک تەژی نێو چاوە سەوزەکانی دەبن.. ئەو خۆزگە دەخوازێت کە هەرگیز نەبووبایە بە بینەری ئەم فلیمە تراژیدیەی کە تێیدا من قوربانی و کارەکتەری سەرەکی بووم.
من قوربانیم..قوربانی..!
بۆیە سیمای دایکم زوو دەنیشێتە سەر رووی کیژەکەی دەیەوێت بەرەو ڕووم بێت.
ئەو دایکمە، قەڵەمێکی بە دەستە گوایە لە ژێرزێرابی شارێکی دوور هەڵیگرتۆتەوە و داواکارە لە من کە بایۆگرافی باوکم بەم قەڵەمە بنووسمەوە.
تەماشای قەڵەمەکە دەکەم، سەرەتا ناینسامەوە کە ئایا هەمان قەڵەمە پارکەرە زیویین و ڕەنگ هەنارییەکەی باوکمە یان شتێکی دیکە؟ قەڵەمەکە هێندە قەوزە وقوڕ ولیتەی سەوز وزەردی لێ ئاڵاوە، لە پێش چاوانم کتومت لە گوللـە دۆشکەیەکی نەتەقیوو دەچێت.
گوللـەی دۆشکەکە لە دەستی دایکم وەردەگرم و یەکسەر دەبم بە باوکم و لە نێو پەنجەرە بچووکەکەی زینداندا چاو بۆ ئەم فڕۆکەیە جەنگییە دەگێڕێم کە خەریکە دیسان ودیسان نیشتمانەکەم بۆمباران دەکات.
لە پەنجەرەکەدا فڕۆکە جەنگییەکەم وەک موویەکی سپی بە نێو چەوانی ئاسمانەوە لێ دیارە ودەمەوێت گوللـەکەی دەستمی تێ بهاوێژم و بیخەمە خوارەوە.
لە نێو شینایی ئاسمان وەک گوللـەیەکی تیژڕەو بزر دەبم و دەگەڕێمەوە نێو چاوانی ئەو پرۆفیسۆرە بە نێوودەنگەی نێوەندی تەندروستیی (ڤێندەرهیڵت) کە ناوی فرەنسیسە.
دوو کیژی جمک بە ناوەکانی ئەرپانا وئەرچانا کە تەمەنیان بیست ودوو ساڵانە وتازە بە دوو ئەمبولانسی جودا هێنراونەتە (ڤێندەرهیڵت).
ئەرپانا وەک من ویستبووی ماستەر لە مێژوودا وەدەست بهێنێت، لێ، ئەو بە پێچەوانەی خوشکەکەی دەستبەجێ لە کاتی رووداوی تامپۆنکردنی لۆرییەک لەگەڵ ئۆتۆمبێلەکەیاندا دەمرێت.
ئەرچانایش وەک من بەحاڵ زیندووە و ژیانی لە ترکزەدایە.
ئەم دوو خوشکە خوێن شیرین و جمکە لە ژین و مردنیشدا ماوەیەکی کورت لە نێوانیاندا هەیە.
ئەرپانا تەنێ دە دەقیقە لە ئەرچانا زووتر لە دایک ببوو و لە سەروەختی ڕووداوەکەیشدا تەنها دە دەقیقە لە نێو خوێن و ژیاندا مایەوە و بۆ دواجار بە لا چاوێک ماڵئاوایی لە خوشکەکەی کرد.
ئێستا من وئەرچانا خۆشبەختانە لە کۆمادا گەڕاوینەتەوە وتروسکایی وئومێد لە نێو دڵی هەردووکمان هەڵپە دەکات ودەیەوێت بە هەر جۆرێک بێت ئێمە بگەڕێنێتەوە نێو ژیان.. بگەڕێنێتەوە ئەمریکا، ئەم نیشتمانەی دوورەی، خودایە!
هەرگیز ئەمرێکی تووڕە بەسەر کەسدا نەکات.
لە ئەرپانا وئەرچانا دادەبڕێم ودووبارە دەکەومەوە نێو چاوە شینەکانی فرەنسیسی نەشتەرگەر.
من ئەمریکام لە نێو ئەم چاوانەدا خۆشدەوێت.. ئیتر دەریایێکە و بێ بن وسەرم لە هاتوباتی ئەم هەموو کەشتییانە دەرناچێت کە لەسەر ئاوەکاندا وا شەڕ دەکەن و یانیش هەردەم لە شەڕدان بۆ ئەوەی خاک و سەروەتی ئەم خاکە فەریک و پانوپۆڕە بۆ خۆیان لەتوپەت بکەن و بیبەن.
من کوردێکی بەلەنگازم و خاوەن نیشتمانێکی دزراوم.
لێتانی ناشارمەوە کە شەڕەکان هیچیان لە بەرژەوەندی مندا نین و نابن.
من یەخسیر و بەلەنگاز و کۆیلەی دەستی قەدەرم و هەردەم لە مەرگێکەوە بۆ مەرگێکی دیکە بەر شەقوشاپ دەدرێم.
لەم گەشتە نامۆیە چەندین کەسی هاووڵاتی دەبینم، وێکڕا ئازار و شەرمەرازی، هەروەها کەمێکیش فەرەحنایی دەکەوێتە نێو دڵ ودەروونی شەکەت وماندووم.
لە نێو بەلەمە گالییەکەدا مرۆی رەشتاڵەی دیکەش هەن کە ئیسپانییەکان بە عەرەب وتورک ومۆر گازییان دەکەن و ئەوانیش لەگەڵ ئێمە یەخسیرکراون.
قوپتانە ئیسپانیاییەکە و سەربازەکانی هەردەم بە پیاوەکەی تەنیشتم وهاوخوێنەکانی دیکەشم دەڵێن تورک و چتاقە شتێک دەربارەی کوردان نازانن.
جارێکیان کە هێشتا وەها خراپم بەسەر نەهاتبوو و لە ئەنقەرا لە قاوەخانەیەک دانیشتبووم و خەریک بوو کیژێکی خوێن گەرم وهزر چەپم  تازە بە تازە بە ناوی (توبا تاتکون) دەناسی، یەکسەر بیرۆکەیەکی سەیرم بۆ هات ودام بە ڕوویدا و گوتم، "توبای جوان، ئێوە خەڵکی تورک لەبەرچی هێندە تیپی (تێ) تان خۆش دەوێت و ڕقتان لە تیپی (دال) ە؟" ئەو پێکەنی و یەکسەر هەڵوێستەیەکی لە بەرانبەر ناوی خۆی و ناوی من کرد، بەم پێیەی هی ئەو سێ تیپی (تێ)ی تێدابوو و ناوی منیش - دڵدار دەهام - سێ تیپی (دال).
من لەوانەیە لە قووڵایی نەستمەوە بەم ڕێکەوتە سەیرەم زانیبێت کە لە نێوان ناوی هەردووکماندا هەبوو، کەچی هەتا درەنگیش نەمدەزانی تاتکون لە زمانی تورکییدا بە مانای دڵدار دێت.
بۆیە هەنووکە دەڵێم لە بڕی تا ئەمریکا گەڕان بە دوای باوکێکی ونبوودا، دەبوایە پردی ئەم ئەوینەم نەرووخاندبایە کە لە نێوان من و توبادا خەریک بوو خۆنەویستانە چێ دەبوو.
ئەو رۆژەی قاوەخانەکەم هەرگیز بیر ناچێتەوە کە بە درێژایی پتر لە دوو سەعات لەسەر ئەم بابەتە وەستاین کە من سەبارەت بە دوو تیپەکەی ناومان وروژاندبووم.
من بە توبام دەگوت کە بەدەر لە گۆڕینی تیپی (دال) بۆ (تێ) لە ناوی محەمەد و ئەحمەد و سەتان ناوی دیکە، گوناهێکی گەورەیشە کە تورک هەر لە ناوی خۆی ناو بۆ میللەتێکی مەزنی وەک کورد دادەتاشێت وپێی دەڵێت (کورت).
لە سەروەختی ئەم ئاخاوتنەمدا توبا بە سەرسوڕمانێکی زۆرەوە هەڵستایە سەرپێ وهەستمکرد بەژنی لە جاران درێژترە.
دواتر لە پڕ هات دەستێکی کردە ملم و گوتی: " دە تۆیش هەستە و با بچین شتێک بخۆین!"
ئێوارەیەکی پاییزیی فێنک و خۆش بوو و، بە جادەی دانش تونالیگیل بەرەوە مالتەپە چووین و هەردووکمان لە تەک یەک لە دوو کەسی بەژن درێژ و دوو عاشقی دڵگەرم دەچووین.
ڕۆژگارێکی کورت و لە پڕ ونبوو بوو وەک ونبوونی باوکم و هەرەتەبوونی من بە خاکی ئەمریکا.
چارم نەبوو لە نێو چاوەکانی (پ.
فرەنسیس) دا بووم و لە گەڕانەوەی سەرسوڕهێنەر و هێواشم لە کۆمادا ئەو پیاوەم کتومت لێ دەبوو بە (فرەنسیس درەیک)، ئەو کەشتییوانە شاهانەیە مووسوورەی کە پێشتر چەند جار پۆرترێتەکەیم لە کتێبی مێژوویدا بینیبوو.
بەڵێ ئەوە (سێر فرەنسیس درەیک)ە خەریکە من ومرۆ رەشتاڵەکان لە چنگی ئیسپانییەکان ڕزگار دەکات و لە ناخەوە هەست دەکات کە ئەم بازرگانییە تەنێ بۆ خۆی و ئامۆزایەکی ڕەوایە.
سەرەتا ئێمە بە دەست و پێ بەستراوی لە شارۆچکەیەک بە ناوی ڕۆوەنۆک دەهێنەخوار ومن دونیایەک دڵم بەم ناوە و شوێنە خۆشە.
زرنگییەکی بێ وێنە تەواوی زەینم داگیر دەکات و ناوی شارۆچکەکە لە گشت کۆیلەکانی دیکە باشتر دەڵێم.
(سێر فرەنسیس درەیک) کەیفی بەم زرەنگییەم دێت و بە ئاماژە پێم دەڵێت کە ئازادمان دەکات.
بە ئەزموونکردنی ئەم پێشهاتە شادمان دەبم و ناوی ڕۆوەنۆک هێندەی دەنکە نۆکێک تروسکایی لە زەینمدا چێ دەکات و وەهایشم لێ دەکات خەیاڵم بۆ ئەوە بڕوات کە ناوی ئەم کۆڵۆنییە تازەیەی دەستی ئینگلیز لە سەر خاکی ئەمریکا وەک ڕووناکییەک بۆ خۆم وهاوەڵانم ببینم.
ناوی شارۆچکە جوانەکە لە دواوەڕا و پێچەوانە دەخوێنمەوە.. ناوەکە وەک مەتەڵێکی سەیر و ناوازە یەکسەر لە پێش چاوم و چاوی دڵم دەبێتە وشەی کۆنەوار.
ئیتر خۆم وهاوخوێنەکەم لە خارپوتین وئازا وئازاد وێکڕا لە مەتەرێزێکداین و شەڕ بۆ خانی خۆمان (خان ئەبدال خان) دەکەین.
شەڕ گەرمە و لە زەمەنێکی دیکەدا کە پتر لە سێ سەد ساڵە کۆنە، من خۆم بە باشی دەناسمەوە و دەست لە هەموو شوێنێکی جەستەم دەدەم... بریندار نیم، لێ لە ناخەوە بەوە بریندارم کە هاوخوێنەکەم خەریکە خیانەت دەکات و تفەنگەی بە رەوە ڕووی خان ڕادەگرێت.
لێرە من کتومت لە (خان ئەبدال خان) دەچم و هاوخوێنەکەیشم یەکسەر وەک ئەم چەکدارەی لێ دێت کە لە زیندانەکەدا باوکمی سووتاند.
دووبارە هەموومان یەخسیرین و لە شەڕێکداین کە هی ئێمە نییە و هیچیشی لێ نازانین.
دەڵێن ئێرە ئاوەکانی یۆنانە و ئیسپانیاییەکان مەراقییانە چەند دوورگەیەک داگیربکەن.. من و هاوخوێنەکەم دەبینەوە برای پشتی و بە کەشوهەوای ئەم شەڕە یەکجار قەڵسین.
ئێستاکە دوو ئاشی گەورەتر لەوەی میرە کوردەکان سازیان کردبوو، هێسک و پروسکی خۆم وهاوخوێنەکەم دەهاڕێت.
شەڕ گەرمە وئیسپانییەکان زوو پاپۆڕەکەی ئێمەی تێدایە دەسووتێنن.. دەڵێن پاشاکەیان سوێندی بە ئینجیل خواردووە تۆڵەی شەڕێکی دۆڕاوی باوکی لە سوڵتانی تورک بکاتەوە.
میرێکی کورد لە تەک کوڕەکانی شا تەهماسپی فارس وەستاوە وئەوەندەی بیردەکاتەوە ناتوانێت وەک ئەوان بە ئەنجامی شەڕەکە شادمان بێت.
ئەو پەرۆشی گەڕانەوەیە بۆ بەدلیس.. من ئەو میرەم و پێم خۆشە گەشتێک بۆ ئەم شوێنە جوانە بکەم.
بەڵێ، من ئەو میرەم و گەرەکمە لەسەر قەرەوێلەی نەخۆشانەیەکی غوربەتدا بە جەستەی شکاو و هەپڕوون بە هەپڕوونم، چیرۆکەکانی دایکم کە لە ماوەی پتر چارەکە سەدەیەکدا بە هۆی ونبوونی باوکم بە گوێچکەکانمدا چرپابوو، بکەم بە کتێبێک و هەر وەهایش ناوی بنێم ( پاکیزەی ئەتوار ).
دەمەوێت دەستەکانم بجوولێنم، کەچی وەک سەروەختەکانی کۆیلەیی دەستەکانم سڕن وهی خۆم نین.
بۆیە لەگەڵ هاوخوێنەکەم کە بە شادمانییەوە بەرەو کۆنەواری خارپوت دەگەڕێینەوە، خەریکە ئەمجارە پێکەوە وە دوای سۆراغی میرە بەدلیسیەکە بکەوین و پێی بێژین کە ئەگەر ئەرک نەبێت بەسەرهاتەکانی خیانەت و وادەی یەخسیریی و شەڕی نێو دەریاکان و زەمەنی کۆیلەیی ئێمەیش بخاتە نێو نامە بەشەرەفەکەی.
لەو کاتەی لە نێو ئەم هزرانەمدا نقوم ببووم، (پ.
فرەنسیس) هاتە ژوورەوە وخەریک بوو دەستەکانی بجوولێنێت... دەستەکانم بجوولێنێت... دەست و لاقەکانم ناجوولێن ومن بەتەواویی لە پەلوپۆ کەوتووم.
ئەوە دوا ئەنجامی نەشتەرگەرییە سەرکەوتووەکەی پرۆفیسۆرە ئەمریکاییەکەیە و تێیدا من بە سەرسوڕمانێکی گەورە ڕزگارم بووە.
زیندووم و، لێ تەنها سەر و ملم دەجوولێن.
کیژە هیندستانەکەی ناوی ئەرچانایە کەمێک لە من چاکترە و وا لە نێوەندی تەندروستیی (ڤێندەرهیڵت) دەیبەنە دەرەوە.
ئەو کیژە ئەسمەر وخوێن شیرینە چەپکێک گوڵی رەنگاوڕەنگیشی لە سەر ڕانە لاوازەکانیدا هەیە و کەچی ناتوانێت لە باوەشیان بگرێت.
منیش ناتوانم چتاقە شتێک لە باوەش بگرم و پەنجەکانیشم ناجوولێن هەتا جارێکی دیکە لە خەمی قەڵەمە پارکەرەکەی باوکم دا بم، کە بە قەڵەمی کەسە ونبووەکان ناوزەدم کردبوو.
لێرە دەگریم ودەگریم و (پ.
فرەنسیس) بە پەنجە سوور و سپییەکانی ڕۆندکەکانم دەسڕێتەوە و بزەیەکی گەورە دەخاتە سەر لێوانی.
من تەنیام و هەستدەکەم هەموو شتێک تەواو بووە، ئیتر نە قەلەم و نە جەستە ونە باوک و نە ئەمریکایش بە زەبەلاحی خۆیەوە، بوونیان هەیە و نرخێک دەدەنە بوونی من... کە دەڵێم تەواو، گەرەکمە هێندەی نوختەکەی ژێر تیپی (بێ) لە ناوی بابەگەورەم (عەبدوڵڵا) کە پیاوێکی میهرەبانی شارباژێڕی بوو، گچکە وه یچ و سفر ببمەوە.. هەتا لەگەڵ فووی و، ڕەتبوونی پێیە جوانەکانی هەر منداڵێکیش هەڵپە بکەم و هەڵبستمەوە وسنوور ببڕم.
بەڵێ، یەکسەر لە تیپی (بێ)وە ببم بە تیپی (نوون)... بەڵێ، لە (عەبدوڵڵا)  ببم بە (عیندەڵڵا)....!
من وەهام.. نوختەیەک... بنیادەمێک کە تەنها سەری دەجوولێت و لە خەوندا ڕاستی گومانەکانی بۆ ئاشکرا دەبن.
بۆیە نووسینەوەی ڕابردوو بە هۆی قەڵەمێک کە هەرگیز لە تواناییدا نەبووە چیرۆکی ونبوونی باوکم وەک خۆی بگێڕێتەوە، گومانە.... گومان.. گومانێکی گەورە..!
چ جای بەسەرهات و دابڕان و ونبوون و خەم و ناخۆشی گشت ئەم مرۆڤانەی بە زۆر دووچاری کۆچ و دەربەدەری و زیندان و هەزار و یەک شتی ناجۆری دیکە دەبننەوە کە هەتا سەر لە تاریکاییدا دەمێنێتەوە وقەڵەمێک نییە وەک خۆی بیانگێڕێتەوە.
ئێستا لە سەروەختی پەککەوتەییم لە نەخۆشخانەیەکی دوور دووری سەر خاکی ئەمریکا، لە گشت چیرۆکەکانی دایکم و نامەکەی باوکم وبوونی قەڵەمێکی پارکەر لە ژیانمدا بە گومانم.
تەناتەت لە دیمەنی پیرە پیاوە دانیشتووەکەیش بە دیار کونی مەنهۆڵەکەوە بە گومانم... بۆیە هەستدەکەم هەتا دەمرم چاوم لە کرانەوە و داخرانی دەرگا دەبێت، بەڵکە ڕۆژێک ئەو کیژە سەماکەرەی لە پاش ڕووداوەکە سیمای دایکم نیشتە سەر ڕووی و تێر تێر بۆم گریا، وە ژوور دەکەوێت.
ئای.. ئای کە خۆشە کیژە چاو جوانەکە قەڵەمە پارکەرەکەی باوکمی بە دیاری لەگەڵ خۆیدا هێنابێت.
ڕۆژگارە درێژەکان بە تەنیایی بە ڕێ دەکەم و لە چاوەڕوانی خەون و ئاواتێکی وەها جوان دەمێنم.
بۆ بەدیهێنانی ئەم خەونە دوو چاوە زیتەکانم و گوێچکە و گشت خانەکانی زەینم دەخەمە گڕ و بە دڵ پێم خۆشە لە جیاتی نیڵ ئارمسترۆنگ .. قەشە ئەلیاس.. سێر فرەنسیس درەیک.. دوو کۆیلە خارپوتیەکە.. خان ئەبدال.. میری بەدلیس و هەتا باوکیشم، تەنها باڵای کیژە سەماکەرەکە ببینم و بەس.
ئەو ڕۆژە دەبینم و نابینم، شەوان تارمایی کیژە هەردەم بە دەوری قەرەوێڵەکەمدا دەخولێتەوە و جوانترین سەمای تەمەنی بۆ من دەکات.
زارم پڕ ئاو و چاوم پڕ ئاو و لە دامێنیشمدا لە مێژوو وشکترم.. لێرە سەری قەڵەمە پارکەرەکەی باوکم لە نێوان هەردوو مەمکە جوانەکانی کیژە دیارە و وەک بنیادەمێک دەڕوانێتە ڕووم.. کیژە پتر لێم دێتە پێش.. دێتە پێش.
منیش گەرەکمە سەرم بجوولێنم و بە لێوەکانم قەڵەمەکە لەم شوێنە دەریبهێنم و دەرنەهێنم...بەڵکە، هەر هیچ نەبێت لە بڕی ئەم هەموو مێژووە درێژە و ئاڵۆزە، دوو وشەی جوان جوانی پێ دەنووسم...!
