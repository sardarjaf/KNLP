(ئه‌سعه‌د شاوری) چالاکێکی مه‌ده‌نی کارا و پشتیوانێکی سه‌ره‌کی ڕۆژئاوا و پارچه‌کانی تری کوردستانه‌، به‌شداری چه‌ندان کاری خێرخوازی و مرۆڤدۆستی کردووه‌ و دواترینیشیان کۆکردنه‌وه‌ و گه‌یاندنی کۆمه‌ک و هاوکاری بوو بۆ زیانلێکه‌وتووانی بوومه‌له‌رزه‌که‌ی شاری کرماشانی ئازیز و ده‌وروبه‌ری.
به‌ڵام له‌بری ڕیزگرتن و پاداشتکردنی؛ له‌ دوانیوه‌ڕۆی 2/12/2017 وه‌ له‌ ناو شاری سلێمانی شوێنبزر کراوه‌!
ئێستا بۆمان ده‌رکه‌وتووه‌ که‌ لای ده‌زگا ئه‌منییه‌کانی شاری سلێمانی ده‌ستبه‌سه‌ره‌، به‌بێ ئه‌وه‌ی هیچ پاساوێک و ته‌نانه‌ت هیچ ڕوونکردنه‌وه‌یه‌کیش له‌سه‌ر هۆکاری ده‌ستگیرکردنی بدرێت.
له‌و چوارچێوه‌یه‌دا ئێمه‌ وه‌ک چالاکانی مه‌ده‌نی و ڕێکخراوه‌کان و هاوڕێ و دۆستانی کاک ئه‌سعه‌د، ڕای گشتی و ده‌زگا ئه‌منییه‌کان و ڕێکخراوه‌ ناوخۆیی و بیانییه‌ په‌یوه‌ندیداره‌کان له‌م چه‌ند خاڵه‌ ئاگادار ده‌که‌ینه‌وه‌:-
1.
شێوازی ده‌ستگیرکردن و ڕفاندنی کاک ئه‌سعه‌د ته‌واو پێچه‌وانه‌ی یاسا و بنه‌ماکانی مافی مرۆڤه، ئه‌مه‌ش‌ بۆته‌ هۆی بڵاوکردنه‌وه‌ی ترس و دڵه‌ڕاوکێ لای خه‌ڵکی و جارێکیتر سه‌لمێنرایه‌وه‌ که‌ ئاسایشی تاک و کۆمه‌ڵایه‌تی نه‌ک هه‌ر بوونی نییه‌ به‌ڵکو له‌ ژێر مه‌ترسی گه‌وره‌دایه‌، ده‌بێت‌ هه‌رچی زووه‌ کۆتایی به‌و کاره‌ نایاساییانه‌ بهێنرێت.
به‌کارهێنانی ئه‌و تاکتیک و ئۆپه‌راسیۆنه‌ی له‌ ڕفاندنی کاک ئه‌سعه‌د به‌کارهێنراوه‌، به‌ ئه‌وپه‌ڕی ئیهانه‌ به‌ داموده‌زگا ئه‌منیی و قانونییه‌کانی شاری ڕانیه‌ و ته‌نانه‌ت هه‌موو خه‌ڵکه‌که‌ی ده‌زانین، هه‌ڵمه‌تی له‌و شێوه‌یه‌ ته‌نها شایسته‌ی ئه‌وانه‌یه‌ که‌ به‌ کاری تیرۆرستی و خیانه‌تی نیشتیمانی تۆمه‌تبارن، نه‌وه‌ک خه‌ڵکانی دڵسۆز و نیشتیمانپه‌روه‌ر.
سه‌لامه‌تی گیانی و جه‌سته‌یی کاک ئه‌سعه‌د له‌ ئه‌ستۆی ده‌زگا ئه‌منییه‌کانی شاری سلێمانیدایه‌، له‌ ئه‌گه‌ری هه‌ر ئازاردانێک و کارێکی نه‌خوازراو به‌رامبه‌ری، ده‌بێت به‌رپرسیارێتییه‌که‌ی له‌ ئه‌ستۆ بگرن.
هۆشداری ده‌ده‌ین له‌ ئه‌گه‌ری به‌لاڕێدابردنی دۆسیه‌یی کاک ئه‌سعه‌د، دروستکردنی هه‌ر سیناریۆ و تۆمه‌تێکی بێبنه‌ما به‌هه‌ر مه‌به‌ستێک بێت ره‌تده‌که‌ینه‌وه‌، چونکه‌ ئێمه‌ گومانمان له‌ پاکی و دڵسۆزی کاک ئه‌سعه‌د نییه‌.
ماوه‌ی ته‌نها 48 کاتژمێر داده‌نێین بۆ ئازادکردنی کاک ئه‌سعه‌د و گه‌ڕانه‌وه‌ی بۆ ناو هاوشاریان و که‌سوکار و ئازیزانی، به‌پێچه‌وانه‌وه‌ هۆشداری ده‌ده‌ین له‌ ئه‌گه‌ری ڕوودانی کاری نه‌خوازراو و ده‌رچوونی بارودۆخه‌که‌ له‌ ده‌ستی خه‌ڵکانی مه‌ده‌نی، ئه‌مه‌ش پاڵپشت به‌ خوێندنه‌وه‌ی جددیمان بۆ ئه‌و واقعه‌ کۆمه‌ڵایه‌تییه‌ی که‌ تیایدا ده‌ژین و له‌به‌رچاومانه‌.
