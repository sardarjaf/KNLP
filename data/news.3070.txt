لەسەرەتاکانی شەڕی براکوژی نێوان یەکێتی وبزوتنەوەی ئیسلامی، یەکگرتوی ئیسلامی بەیاننامەیەکی بەرپرسیارانەی دەرکرد .
لەو وەختەدا و لەجەنگەدا من برایەک و خاڵۆزایەکم بەدەستی چەکدارەکانی بزوتنەوەی ئیسلامی، لەکۆمیتەی ماکۆکی یەکێتی شەهید ببون.
لەو بەیاننامەیەوە، میانڕەوی و کوردایەتی یەکگرتوو بوە جێگای سەرنجم.
وێڕای جیاوازیم وەکو ئینسانێکی لیبڕاڵ لەگەڵ یەکگرتودا، بەڵام دیسان بوێری ئەو هێزە لەدەستبردن بۆ گۆڕینی ئەو جومگانەی کەهیچ حزبێکی دیکەی کوردی جورئەتی دەست بۆ بردنیانی نەبووە، بەردەوام ئەو هێزە مایەی ڕێزگرتنی من بووە .
ڕەوا نیە ئەو هێزە باجی جیاوازیە جوانەکانی خۆی بدات .
لەوەختێکدا و لەقەڵەمڕەوی زەرددا، بارەگاکانیان بسوتێت و لەقەڵەمڕەوی سەوزیشدا و بەبەرچاوی هەموانەوە ، تەقە لەبارەگاکانیان بکرێت.
لەراستیدا هەڵوێستەکانی یەکگرتوو هەرچیەک بن، دواجار ئەوە هەڵوێستی ئەو حزبە خۆیەتی ، کەمافی هەیە خاوەنی هەڵوێستی سەربەخۆیی خۆی بێت، چونکە ئەوە هەرگیز ڕەوانیە، بەردەوام لەسەر هەڵوێستە جیاوازەکانیان، ئەوان بسوتێنرێن و بکوژرێن و بکەونە ژێر ڕەحمەتی تۆقاندنەوە !
کاتێک لەبەر پیادەکردنی مافێکی سادەی سیاسی و خودایی خۆیان ئەوان دەکەونە بەر شاڵاوی کوشتن و بەنەفرەتکردن و سوتاندنەوە، وەکو یەکێتیەک و وەکو بابایەکی کوردی ئازادیخواز و دوور لەهێڵە جیاوازەکانی فکر و ئایدلۆجیاوە، لەو ساتانەدا دەبم بەلایەنگری یه‌کگرتوو!
