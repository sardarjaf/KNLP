دوای ئەوەی عومەر بەشیر سەرۆكی سودان بۆ بەشداریكردن لە كۆبوونەوەكانی لوتكەی یەكێتی ئەفریقا سەردانی شاری جۆهانسبێرگی پایتەختی ئەفریقای كرد، لەلایەن دادگای تاوانی نێودەوڵەتیەوە، داوا لەبەرپرسانی ئەفریقیای باشوور كراوە، دەستگیری بكەن، بەڵام وڵامی داواكەی دادگای تاونی نێودەوڵەتی نەدراوەتەوە.
دادگای تاوانی نێودەوڵەتی بەپشت بەستن بەبەڵگەو دیكۆمێنتەكان و یاسا نێودەوڵەتیەكان، عومەر بەشیر سەرۆكی سودان بەوە تۆمەتبار دەكات، كە لە كاتی ململانێكانی دارفۆر لە ساڵی دوو هەزارو سێدا تاوانی جەنگی ئەنجامداوەو لەلایەن دادگاوە داواكراوە، بۆیە داوا لە ئەفریقای باشوور دەكەن بەشیر دەستگیربكات.
بەگوێرەی سیستەمی كاركردنی دادگای تاوانی نێودەوڵەتی، ئەو دادگایە هیچ پۆلیسێك و هێزێكی ئەمنی لە جیهاندا نییە، بەڵام پشت بە وڵاتانی ئەندام لەو رێكخراوە دەبەستێت، بۆ ئەنجامدانی هەر كارێك.
هەرچەندە ئەفریقای باشوور یەكێكە لەئەندامانی دادگای تاوانی نێودەوڵەتی و دەتوانێت عومەر بەشیر دەستگیربكات، بەڵام تا ئێستا وڵامی داواكارییەكەی دادگای تاوانی نێودەوڵەتی نەداوەتەوە.
