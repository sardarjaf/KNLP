بێگومان خراپترین ڕێکەوتن لەباشترین بەریەککەوتن باشترە.
هەر لەم سۆنگەیەشەوە بوو کەلەسەردەمانی بیستوپێنجی حەوتەوە ڕوو لەهەڤاڵانی گۆڕان دەمانگوت، پرسی بەدێوەزمەکردنی ڕیکەوتن و پەیماننامەی ستراتیژی، کارێکی لۆژیکانە نیە.
لەسەردەمە دژوارەکانی نێوان گۆڕان و یەکێتیدا و لەدەیان دیدار و بەرنامەی تەلەفزیۆنی و نوسیندا جەختمان لەسەر ڕێکەوتنی سلێمانی کردۆتەوە لەنێوان یەکێتی و گۆڕاندا، بۆیە لەئێستاشدا بێ شک هەرچەشنە ڕیکەوتێک لەگەڵ گۆڕاندا کارێکی نایابە و بڕواشم وایە لەناو گۆڕان و یەکێتیدا لەئێستادا لەهەر کات زیاتر، ڕایەکی دەستەجەمعی لەوبارەیەوە هەبێت، کەپشتیوانی لەپرسی ئاشتەوایی و هاوخەباتی پێکەوەژیانی دیموکراسیانەی ئەو دوو هێزە بکات.
لێرەدا دانیشتنکی ئاوەها ئەگەر نیەت و ویستێکی ستراتیژیانەی لەپشت بێت کارێکی نایاب و پەسندە.
بەڵام ئەگەر وەکو مەسەلەیەکی تاکتیکی مامەڵەی لەگەڵ بکرێت ئەوا دەشێت سەرەنجامێکی ناپەسندی لێبکەوێتەوە.
خۆ ئەگەر ڕوونتر لەم بارەیەوە بدوێین ڕەنگە لەلای یەکێتیەوە ئەوەی لەئیجابیەتی ئەو ڕێکەوتنە لەناو ڕای گشتی ئەم هێزەدا کەم دەکاتەوە بەردەوامبوونی قەیرانەکانی ناوخۆیەتی، کەقەیرانی شەراکەت وقەیرانی بەڕێوەبردنی هاوسەنگی نێوان جەمسەرە جیاوازەکانی یەکێتیە.
ڕەنگە بۆ گۆڕانیش هەمان شت ڕاست بێت بەتایبەت کەدانیشتنەکە لەکاتێکدایە کەگروپێکی ناڕازی بەهێز لەناو گۆڕاندا ئامادەگی هەیە و قەیرانەکانی ناو هێزەش چوون قەیرانەکانی ناو یەکێتی قەیرانی جدین.
لەڕاستیدا نزیکبوونەوەی گۆڕان و یەکێتی کارێکی پیرۆزە بەڵام ئەگەر ئەم نزیکبونەوەیە بەشێوەیەکی تاکتیکی بۆ گوشارخستنەسەر گروپە ناڕازیەکانی نێوان هەردوولا بێت و ڕێکەوتن بێت لەسەر بنەمای هاوکاری کردنی ناڕاستەوخۆ بۆ دورخستنەوەی مەترسیە ناوخۆییەکانی ئەو دوو لایەنە لەیەکتری، ئەوا سەرەنجامێکی زۆر پێچەوانە دەدات بەدەستەوە.
لێرەدا یەکێتی و گۆڕان کارێکی زۆر باش دەکەن کەدەیانەوێت ڕایەڵەکی هاوبەش و هاوچەرخ لەنێوان خۆیاندا دروست بکەنەوە بەڵام بۆیەکێتی و بۆ گۆڕانیش جارێ لەوەش باشتر ئەوەیە کە هەردوولایان لەسازانێکی لۆکاڵیدا ڕایەڵە شلەکانی ناوخۆیان توند بکەتەوە.
چونکە لەڕاستیدا، ئەگەر خاڵی بەهێز لەڕێکەوتنی نێوان یەکێتی و گۆڕان بەپرسی ڕێکخستنەوەی سلێمانیدا گوزەر بکات، ئەوا لەڕووی واقعیەوە ئەم پرسە بەبێ تۆکمە کردنەوەی ڕایەڵە شلە لۆکاڵیەکانی ناوخۆیان، بەدی هێنانی بەشێوەیەکی ستراتیژی و ماوەدرێژ مەحاڵە.
ڕەنگە ئەوەی لەئێستادا کەمێک لەنیگەرانیەکانی جەماوەری یەکێتی کەمکردبێتەوە دوا جوڵەی پڕ لەبەرپرسیارانەی ڕێبەرانی یەکێتی بووبێت بەئاقاری چارەسەرکردنی کێشە نێوخۆییەکانی بەتایبەت کەئەم هەنگاوە بەیەک دوو ڕۆژ لەدوای کۆبوونەوەکەی نێوان گۆڕان و یەکێتیدا هات.
سلێمانی ماندووە و دوو هێزە سەرەکیەی سلێمانیش کەیەکێتی وگۆڕانن ماندووتر.
سلێمانی پێویستی بەڕێستێکی ماوە درێژی هەمەچەشن هەیە و هەروەها هێزە سەرەکیەکانیشی پێویستیان بەهەمان ئارامی گشتگیر هەیە.
بەڵام ئایا سلێمانی چۆن ئارام دەبێت کاتێک دوو هێزە سەرەکیەکانی سلێمانی لەبەرامبەر یەکتری و لەبەرامبەر بزاوتە چاکسازیە لۆکاڵیەکانی ناو خۆیاندا نائارامبن؟.
لەڕووی لۆژیکیەوە بڕی ئارامی نێوان ئەو هێزانە چ بەرامبەر بەیەکتری چ بەرامبەر بەگروپە جیاوازەکانی ناوخۆیان دەتوانێت بڕ و ڕێژەی ئارامی و پەرەسەندنە پۆزەتیڤەکانی داهاتووی سلێمانی دەستەبەر بکات.
هەربۆیە بەسادەیی دەتوانین بڵێین، ئارامی سلێمانی، ئارامی ناوەکی و دەرەکی هێز و قەوارە حزبیەکانیەتی.
