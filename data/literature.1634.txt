   رۆژانه‌ رێك له‌ گۆشه‌ی به‌رامبه‌ر ده‌رگاكه‌ قاچ له‌سه‌ر قاچ خانمی قه‌ڵه‌و به‌ سمتێكی سفتوسۆڵی پڕ به‌ كورسیه‌كه‌ پشتی لێده‌كرده‌وه‌و به‌ده‌م هه‌ڵمژینی هاڵاوی نێرگله‌كه‌وه‌ تاوێ سه‌رنجی ده‌دایه‌ هاموشۆكه‌ران و ساتێكیش چاوه‌كانی ده‌نووقاند و كه‌س نه‌یده‌زانی بۆ كام كات و شوێن خه‌یاڵ له‌شه‌ققه‌ی باڵ ده‌دات، ئه‌ویش هه‌میشه‌ تامه‌زرۆ له‌و ده‌زگایه‌ی ده‌ڕوانی و لێیه‌وه‌ چه‌پكێك سرنجی دیكه‌ی شیرین و به‌چێژی ده‌چنی، روانین و ترپه‌ی دڵ و هه‌ست و هه‌ناسه‌ی تێكه‌ڵ به‌و یه‌كدوو میتره‌ ده‌بوون وه‌ك سكێچی دووكه‌ڵه‌كه‌ كه‌چی نه‌ده‌گه‌یشتن به‌ ئه‌و و له‌و نێوانه‌ ده‌توانه‌وه‌، ئافره‌ته‌كه‌، كه‌ پانتۆڵێكی سوورو تشێرتێكی بێقۆڵی قورمزی له‌به‌ردابوو، مكیاژێكی چڕوخه‌ستی بۆ كردبوو، ده‌موچاوێكی پان و سپی و سوورباو و دوولێوی گۆشتنی ته‌ڕوبڕوچاوره‌ش ره‌شی قه‌ترانی و قژێكی ره‌شتری لووس و درێژ به‌سه‌ر شانیا په‌رشوبڵاو، مێش میوانی نییه‌، هێنده‌ نه‌بێ خۆش خۆش مژ له‌ نێرگله‌كه‌ ده‌دات و به‌ ئاسته‌میش پێڵوه‌ شینه‌كانی ده‌بزوێنێ، ئینجا دووكه‌ڵه‌كه‌ به‌ كبریاوه‌ به‌رهه‌ڵده‌داته‌وه‌ ته‌بای چه‌ند په‌ڵه‌ هه‌وری لۆكه‌یی رووه‌و ده‌ره‌وه‌و بنمیچه‌كه‌ی ره‌وانه‌ ده‌كات.
سرنج تا ده‌هات وردترو قووڵتر وه‌ك ورده‌ شه‌پۆڵ مه‌وداكه‌ی ده‌بڕی و كورتتری ده‌كرده‌وه‌، ئه‌ندێشه‌ی هه‌رزه‌كارێكی به‌له‌باریك، كه‌ ده‌سته‌كانی به‌یه‌كه‌وه‌ له‌ نێو هه‌ردوو رانیدا چه‌سپ كردوون، باڵی گرت(نركه‌ نركی پێ خستووه‌،  كه‌فوكوڵی و قوڵپی ئازاری ناخی، ته‌می سپی هه‌نسكوهه‌ناسه‌كه‌ی تێكه‌ڵ بوونه‌و حه‌زو ئاره‌زووی لێتكاوی نه‌كهه‌وچێژونه‌شئه‌ی به‌زمه‌...).
تاده‌هات له‌ده‌ره‌وه‌ كزه‌باكه‌ به‌تینترو ساردترو ژووره‌وه‌ش گه‌رم و لێوانلێو له‌ ده‌نگ و هه‌راوسه‌دای ستریۆكه‌، دوو ژن له‌ولاوه‌ به‌ رۆنیشتنه‌وه‌ ده‌گه‌ڵ ریتمی میوسیكه‌كه‌ به‌ نه‌رمه‌ چه‌پڵه‌وه‌ شانیان هه‌ڵده‌ته‌كاند، ئه‌و له‌وبه‌ر هێشتا باڵه‌فڕه‌یه‌تی(توو بڵێی تووتنه‌كه‌ هیندی بێ كه‌ زۆر توندوتیژه‌ یا توتنی شیرازی تام ئاسایی، ئه‌ی له‌تام و بۆدا سێوه‌ یا پرته‌قاڵ یا شلیك..) به‌ڵام ئه‌و نێرگله‌كێش نییه‌، سرنجكێشه‌، سرنجێك روون نییه‌ چۆن و تا كوێی ده‌بات، وه‌ك به‌ردوسلیفۆن  و(معه‌سه‌ل)و لووله‌كی شووشه‌، تاوێ په‌رته‌وازه‌و ساتێ به‌ژنێكی قیت.
تا دوا نه‌فه‌س تا دوا دڵۆپ خوێن، ئیدی چكی پێ ده‌كات..گه‌رچی قامچیه‌كه‌ی به‌ ده‌وری ملی دادێنێ، لێ ئه‌و هێشتا ده‌سته‌كانی به‌نێو رانه‌كانی دا چه‌سپن، كه‌فوكوڵی نیشتۆته‌وه‌، به‌ڵام چاوه‌كانی ئه‌بله‌ق بوونه‌.
