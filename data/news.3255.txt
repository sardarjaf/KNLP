تاقانه‌یه‌كی برینداری شه‌ڕی داعش كه‌ خێزانداره‌ و دوو منداڵ و چوار خوشك و دایكێكی هه‌یه‌، ماوه‌ی چه‌ند مانگێكه‌ له‌ نه‌خۆشخانه‌ به‌بێهۆشی كه‌وتووه‌ و پزیشكه‌كان به‌ خانه‌واده‌كه‌یان راگه‌یاندووه‌ كه‌ له‌ ده‌ره‌وه‌ی وڵات چاره‌سه‌ری هه‌یه‌، خانه‌واده‌كه‌شی داوایه‌ك ئاراسته‌ی لایه‌نه‌ په‌یوه‌ندیداره‌كان ده‌كه‌ن به‌ هانای برینداره‌كه‌یانه‌وه‌ بێن.
حوسام محه‌مه‌د، مامی برینداره‌ تاقانه‌كه‌ به‌ خه‌ندانی راگه‌یاند: "ماوه‌ی چه‌ند مانگێكه‌ ئه‌و برازایه‌م له‌ به‌ره‌كانی شه‌ڕ بریندار بووه‌، له‌ نه‌خۆشخانه‌ كه‌وتووه‌ و بێهۆشه‌، پزیشكه‌كان وتوویانه‌ برینداره‌كه‌تان لێره‌ چاره‌سه‌ری نییه‌ و ده‌بێت ببرێته‌ ده‌ره‌وه‌، ئه‌وانیش وه‌زعی داراییان باش نییه‌، چوار خوشك و دایك و خێزان و دوو منداڵی هه‌یه‌".
روونیشیكرده‌وه‌: "برازاكه‌م ناوی زانا نازم محه‌مه‌د جه‌باره‌، له‌ دایكبووی 1982ه‌وه‌، پیشه‌ی پۆلیسه‌ خه‌ڵكی گه‌ڕه‌كی ئازادی شاری كه‌ركوكه‌".
له‌باره‌ی برینه‌كه‌یه‌وه‌ وتی: "وه‌ك بیستوومانه‌ته‌وه‌ له‌ دواوه‌ ئۆتۆمبێلێك لێی داوه‌ و زۆر ئازاری داوه‌، له‌به‌رئه‌وه‌ی هۆشی نییه‌ نازانین چۆن بریندار بووه‌، مێشكی له‌ دوو جێگه‌وه‌ نه‌زیف بووه‌، شانی ده‌رچووه‌، قاچ و قۆڵی شكاوه‌".
داواشی له‌ لایه‌نه‌ په‌یوه‌ندیداره‌كان كرد به‌ هانای برینداره‌كه‌یانه‌وه‌ بێن و هه‌رچی زووه‌ ره‌وانه‌ی ده‌ره‌وه‌ی وڵات بكرێت، بۆ ئه‌وه‌ی چاك ببێته‌وه‌، چونكه‌ خێزانێكی هه‌شت كه‌سی چاویان له‌ده‌ستی ئه‌و كوڕه‌ تاقانه‌یه‌وه‌یه‌.
به‌پێی راپۆرتی پزیشكی، له‌م وڵاته‌دا هیچ چاره‌سه‌رێكی نییه‌ و ته‌نیا له‌ ده‌ره‌وه‌ی وڵات چاره‌سه‌ری هه‌یه‌، هه‌روه‌ها پسپۆڕانی بواری پزیشكی ئاماژه‌ بۆ ئه‌وه‌ش ده‌كه‌ن، ئه‌گه‌ر به‌په‌له‌ ره‌وانه‌ی ده‌ره‌وه‌ی وڵات نه‌كرێت، ئه‌وا له‌ ئایینده‌یه‌كی نزیكدا گیان له‌ده‌ست ده‌دات.
