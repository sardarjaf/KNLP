بڕیاره‌كه‌ی كۆنگرێسی ئه‌مریكا بۆ پڕچه‌ككردنی هێزه‌كانی پێشمه‌رگه‌ و هێزه‌ سوننه‌كانی عیراق، به‌لای راوێژكاری سه‌رۆك كۆماری عیراقه‌وه‌، ده‌ستبردنه‌ بۆ سه‌روه‌ریی خاكی عیراق.
له‌ به‌یاننامه‌یه‌كدا كه‌ سایتی (عین العراق نیوز) ناوه‌ڕۆكه‌كه‌ی بڵاوكردووه‌ته‌وه‌، شیروان وائلی ئاماژه‌ی به‌وه‌داوه‌ كه‌ پڕچه‌ككردنی هێزی پێشمه‌رگه‌ و چه‌كدارانی عه‌شیره‌ته‌ سوننه‌كان به‌شێوه‌یه‌كی سه‌ربه‌خۆ و دوور له‌ حكومه‌تی عیراق، واته‌ جیاكردنه‌وه‌ و سه‌ربه‌خۆكردنی ئه‌و پارێزگایانه‌ی ئه‌و دوو هێزه‌ی تێدایه‌.
وتیشی ده‌ستوه‌ردانی كۆنگرێسی ئه‌مریكا به‌بیانووی پشتیوانیكردن له‌ هێزی پێشمه‌رگه‌ و عه‌شیره‌ته‌كان، ده‌ستبردنه‌ بۆ سه‌روه‌ری و شه‌رعیه‌تی خاكی عیراق.
به‌پێی لێكدانه‌وه‌ی شیروان وائلی، ئه‌و بڕیاره‌ی كۆنگرێسی ئه‌مریكا هه‌نگاوێكه‌ بۆ دابه‌شكردنی عیراق و له‌ به‌رژه‌وه‌ندیی گروپه‌ توندڕه‌وه‌كانه‌ و هه‌وڵێكیشه‌ بۆ لاوازكردنی ئه‌و هێزانه‌ی كه‌ دژی ئه‌و گروپانه‌ ده‌جه‌نگن.
