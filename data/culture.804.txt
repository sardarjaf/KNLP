ئازیزان ئەوەی هەڵمانئەپەڕێنێت تەنها فاشیزمی (بارزانیزم) نیە، ئەوەی نیگەرانە لەوەی کە (بارزانی) وەک سەرۆکی میلەتێک قسە ناکات و نابەرپرسە، بەبڕوای من نەدەتوانێت (بارزانی) بناسێت و نەدەتوانێت شیکاری بۆ (بارزانیزم) بکات، ئەم نیگەرانیە هەردوو قاچی لەناو وەهمی کوردایەتی چەقیەوەو فرمێسک هەڵدەڕێژێت بۆ هەڵوەرینی باوەڕی خەڵک بەم گاڵتەجاڕیە کە ناوی کوردایەتیە، لەکاتێکدا کوردایەتی لەهەناوی خۆیدا ئایدۆلۆژیای چەوساندنەوە و بازرگانی و وەهم بەخشینەوەیە.
(بارزانی) زادەی زەمینەیەکی سیاسیە بەهەموو ڕەفتار و کردار و وتەکانیەوە، (بارزانی) پاڵەوانی بێشان و شەوکەتی ناو گەمەیەکی نائینسانیە کە چەپڵەلێدەرەکانی تەنها (پارتیەکان)نین.
دووەم: ئەوەی هەڵمانئەپەڕێنێت تەنها عاشقە و ماشقە بوونی بارزانی نیە لەگەڵ (سەدام و ئۆردۆگان) و هێزە سەرکەتگەرەکان، ئەوە (گۆڕان)ە، ئەو هێزەی کە گەشتنە (بارزانی) شاهیدی دەیان کۆبونەوەی ژوری تاریک و بەڵێنی ٤ ساڵی ئارامی بووین، ئەو بزوتنەوەیەی کە دوای کۆتایهاتنی ماوەی سەرۆکایەتی (بارزانی) بە قەولی خۆیان، بەڵام وەزیری (پێشمەرگەکەیان) بەدووی (بارزانی) دەکەوت و میوانداری وەفدەکانی خاوەن شکۆی دەکرد، لەژێر ناوی پیاوی دەوڵەت و شەڕی داعش مایەوە تاکو دواتر (بارزانی) لەگەڵ هاوڕێ وەزیرەکانی، مۆڵەتێکی بۆکردن و بۆ پشوو ڕەوانەی کردنەوە بۆ ماڵەوە.
سێیەم: ئەوەی (بارزانی) کردە ژمارەیەکی لێکدرا و دابەشکراو، مێژووی لە خوێن هەڵکیشراوی ئەم زاتە نیە، ئەوە ئەو (یەکگرتووەیە) کە لە یاری دۆمینە و تاوڵەی پەرلەمەنتارەکانی، لەکاتی فریودانی هەموارکردنی یاسای سەرۆکایەتی پێنج بە پێنج لەبەرژەوەندی (سەرۆک بارزانی) لە یاری تاوڵە و دۆمینەکەدا یەکسان بوون.
چوارەم: ئەوەی (بارزانی) کردە کابوسی ئازادی و خۆڵی مردوی کرد بەسەر دەنگی ئازاد و ناڕازی بەشێکی فراوان لە جوگرافیای کوردستان، ئەوە (کۆمەڵی ئیسلامیە)، ئەو کۆمەڵەی لەسەر وتارێک و نوسینی کتێبێک، یان بۆ بەرگری لە ئیسلامیەکانی (میسر) شمشێر ڕائەوەشێنن و چوار پەنجەی پشتیوانی بەرز ئەکەنەوە، بەڵام بۆ بەرگری لەخەڵک و ناڕەزایەتیەکانیان ئەڵێی کورسیەکی پەرلەمانیان لە (هەولێر) نەهێناوە.
شەشەم: ئەوەی (بارزانی) کردە بونەورێکی پەنجە ڕاوەشێنەر، ئێمە بووین (چەپەکان) کە لە ٢٥ ساڵدا نەمانتوانی ببینە هێزێک کە هەر ئینسانکوژ و ملهوڕێک پەنجەی ڕاوەشاند لە جێگای خۆی چیچکانی پێبدەینەوە.
ئەوەی کە (بارزانی) مۆڵەتمان ئەدات هەڵپەڕین و هیچ سانسۆرێکی لەسەرمان نیە بە شوکرانە بژێریەوە، کۆمەڵگایەکە کە تاکو ئێستاش کۆمەڵێک هەلپەرست و زمان لووس، ئەتوانن لەسەر ڕەنج و ماندبوون و ناڕازیەتیەکانیان ببن بە (پەرلەمانتار و وەزیر و بەڕێوبەری گشتی).
