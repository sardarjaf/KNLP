دوای درێژەكێشانی بایكۆت و مانگرتن دژ بەدواخستنی مووچە، ئەنجومەنی زانكۆی سلێمانی لەبارەی بایكۆتكردنی مامۆستایان و خوێندكاران راگەیەنراوێكی بڵاوكردەوەو رایانگەیاند" ئەنجوومەنی زانكۆ، مامۆستایان و خوێندكارانی ئەو كۆلێژانەی تائێستا تاقیكردنەوەی وەرزی یەكەمیان ئەنجام نەداوە، یان لەنیوەدا جێیانهێشتووە سەرپشكدەكات بۆ ئەنجامدانی تاقیكردنەوەكانیان بەڕەچاوكردنی واقیعی ئێستا و دۆخی مامۆستایان و ئایندەی خوێندكاران.
هەروەها ئەنجوومەنی زانكۆی سلێمانی لەو راگەیەنراوەدا كە 11خاڵی لەخۆگرتووە دەڵێن" ئەنجوومەنی زانكۆ لە ‌ڕوانگەی هەستكردن بە بەرپرسیارێتی سیاسی و زانستی و ئەمنی و پیشەیی وكارگێڕی و دارایی و دوور لە هیچ ئەجێندایەكی سیاسیی دەڕوانێتە واقیعی پرۆسەی خوێندنی زانكۆو نیگەرانە بەراوەستانی.
ئەوەشدەڵێن" ئەنجومەنی زانكۆ لەسەرەتای پرۆسەی خوێندنی ساڵی ٢٠١٥-٢٠١٦ دركی بەمەترسی ئەم دۆخەكرد و پێشنیازی گونجاوی ئاراستەی لایەنی پەیوەندیدار كرد و لەبەر چەند هۆكارێكی بابەتی و بەرژەوەندی گشتی، هەمیشە جەختی لەبەردەوامبوون لە پرۆسەی خوێندن دەكردەوە، بەڵام دواجار و لەبەر قوڕسی باردوودۆخەكە و لەرووی دیفاكتۆوە وەك هەموو سێكتەرەكانی تر لە شاری سلێمانی و بە ناچاری لە ٨/٢ هەڵوێستی خۆی ڕاگەیاند، كە چیتر ناتوانێت تەحەموولی ئەم بارودۆخە بكات
