دوای ئەوەی بە پەکخستن و داخستن و ڕاگرتن و ڕێگرتن و ھەڕەشە ‌و ترس و تۆقاندن، نەتوانرا شکۆی پەرلەمانی کوردستان و دامەزراوە کۆمەڵایەتییەکان لەبەینببرێت، چەند ڕۆژێکە ھەڵمەتێکی ناڕەوای ڕێکخراوی سەرتاسەریی لە کوردستاندا دەستیپێکردووە، ئامانج لێی شکاندنی شکۆی پەرلەمانتاران و زانا دانا و توانا ئایینییەکان و دەستەبێژە بوێرەکانی کۆمەڵگایە.
ئەمانە دوای ئەوەی ئاسایشی کۆمەڵایەتییان بە دەستبردن بۆ گیرفان و خوان و ژیان و دەرەتانی ھاووڵاتیان، شێواند، ئێستا خەریکیی شێواندنی ئاسایش و ئارامیی تاکە تاکەی کەسەکانی کۆمەڵگایشن، تەنھا ئیدانەکردن و ڕیسواکردنی ئەم ھەوڵ و ھەڵمەتانە بەسنین، بەڵکو پێویستە بەر لە ھەر کەسێک سەرۆکی پەرلەمانی کوردستان، بەیاوەریی ھەموو مێدیا ناوخۆیی و جیھانییەکان و ڕێکخراوە مەدەنییەکان، 
بگەڕێتەوە شاری ھەولێرو لە تەلاری پەرلەمانی کوردستاندا، کۆبوونەوەیەکی نائاسایی بۆ ئەم دۆخە نایاسایی و نائاساییە ڕابگەیەنێت، بەر لەھەر شوێنێکی تر، پەرلەمانی کوردستان کۆببێتەوە ‌و سنورێک بۆ ئەم ھەڵمەتی پەخشکردنی ترس و تۆقاندن و شکۆشکاندنانە دابنێت، بڕیاری پاشەکەوتی مووچە ڕەتبکاتەوە ‌و ئەو سەرانەو باج و ڕسوماتانەی نایاساییانەی خراونەتە سەر شانی خەڵک، ھەڵبوەشێنێتەوە، بڕیارێک دەربکات کە ھەر کەسێک بەناھەق و ناڕەوا لە دەرەوەی قەزا، دەست بۆ ھەرکەس بەرێت، بە ١٥ساڵ زیندانی بکرێت، پۆستی سەرۆکایەتیی ھەرێمی کوردستان ھەڵبوەشێنێتەوە ‌و ڕۆژی یەکی تشرینی دووەمی ئەمساڵ بکاتە ڕۆژی ھەڵبژادنی پەرلەمان و کاراکردنی سندوقی داھاتە نەوتییەکان، داھاتی وڵات ئاشکرابکات و ھاووڵاتیان بەشدارکات لە پشکی داھاتە نیشتمانییەکانی وڵاتدا.
ھەموو ھێزی پێشمەرگەی کوردستان و ھێزە چەکدارەکانی تر یەکبخات و کۆتایی بە دەست و دەخالەتی حیزب بێنێت لە حکومەت و زانکۆ و بازاڕ و پەرستگا و مێدیا و پەیوەندییەکان و دادگا، ھاووڵاتیبوون بکاتە بنەمای دەوڵەتداریی و یاسا سەروەریی و شەفافیەت و لێپرسینەوە بکاتە پایە سەرەکییەکانی دەوڵەتدارییەکی شایان، سەرو کەرامەتی ئینسان بپارێزێت و سەربەخۆیی کوردستان ڕابگەیەنێت.
