وەزیرانی دەرەوەی وڵاتانی زلهێز و نەتەوەیەكگرتووەكان شكستیان هێنا لەدیاریكردنی وادەیەكی نوێ بۆ دەستپێكردنەوەی دانوستانەكانی ئاشتی تایبەت بەسوریا.
هاوكات ئۆپۆزسۆنی سوری رایگەیاند:" تا ئەو كاتەی بارودۆخ لەو وڵاتەدا ئاساییی نەبێتەوە، ئامادە نین لەگفتوگۆكانی ژنێف-دا بەشداری بكەنەوە.
رۆژی سێشەممە وەزیری دەرەوەی ئەمریكا و هێزە ئەورپییەكان و ژمارەیەكیش  لەهێزەكانی خۆرهەڵاتی ناوەڕاست كەسەرجەمیان لەبەرەی دژ بە بەشار ئەسەدی سەرۆكی سوریان، لەگەڵ رووسیا و ئێران كە وەك هێزی پشتیوانكار لە ئەسەد ناسراون،  لەژنێف-ی پایتەختی نەمسا كۆبونەوە، دوای كۆبونەوەكەش لەبەیاننامەیەكی هاوبەشدا بەشداربووان داوایانكرد شەڕوپێكادانەكان لەسوریادا لەنێوان حكومەت و ئۆپۆزسیۆندا بوەستێنرێت و رێگە بە كاروانی كۆمەكە مرۆییەكان بدرێت ، پێداویستی بگەیەننە ناوچە كارەساتبارەكان.
پێشتر رێكخراوی نەتەوەیەكگرتووەكان رایگەیاندبوو: حكومەتی سوریا بوار بە تیمەكانیان نادات هاوكاری و كۆمەكی مرۆیی بگەیەنن بە سەدان هەزار هاوڵاتی سوری كە بەدەست بسێتی و نەبوونی خزمەتگوزاری تەندروستییەوە دەناڵێنن.
سەرباری ئەو داواكاری و پێشنیازانە، بەڵام بەشداربووانی كۆبونەوەكە شكستیان هێنا لەدیاریكردنی وادەیەك بۆ دەستپێكردنەوەی گفتوگۆكانی ژنێف-ی تایبەت بەئاشتی سوریا، كە مانگی رابردوو بەهۆی كشانەوەی شاندی ئۆپۆزسیۆنی سوریا( دوای هەڵكشانی شەڕوپێكادانەكان لەشاری حەلەب) هەڵپەسێردرا.
لەكۆنگرەیەكی رۆژنامەوانی هاوبەشیشدا لەگەڵ جۆن كیری وەزیری دەرەەوی ئەمریكا و سێرگی لاڤرۆڤ-ی وەزیری دەرەوەی رووسیا، ستیڤان دیمستۆرای نێردەی تایبەتی نەتەوەیەكگرتووەكان بۆ سوریا رایگەیاند، دیاریكردنی وادەی دانوستانەكان بەندە بە هەندێك بارودۆخەوە ( بەبێ ئەوەی ئاشكرایان بكات) .
وتیشی:" سەرباری ئەوە بەڵام خواستێكی بەهێز هەیە بۆ بەرەوپێشچوونی  پرۆسەی ئاشتی لەسوریادا."
كیری وتیشی: سەرەتای مانگی ئابی ئەمساڵ وادەی دەستپێكردنی قۆناغی گواستنەوەیە لەسوریادا بەڵام پێش ئەوە پێویستی كێشەكانی تایبەت بە چارەنووسی ئەسەد یەكلا بكرێنەوە.
داواشی لەمۆسكۆ كرد دەسەڵاتی خۆی لەبەرامبەر ئەسەد بەكاربهێنێت بەئامانجی دەستەبەركردنی قۆناغی گواستنەوە لە سوریادا."
لەلایەكی ترەوە ئەسعەد زەعبی گەورە دانوستكاری دەستەی باڵای دانوستانەكان كە نوێنەرایەتی ئۆپۆزسیۆنی سوریا دەكات لە ژنێف رایگەیاند: كیری و لاڤرۆڤ لەدژی بەرژەوەندییەكانی گەلی سوریان نەك لە بەرژەوەندیان.
وتیشی:" تاگۆڕانكاری بەرچاو لەسەر زەوی بەدەی نەیەت لەبارەی پابەندبوون بە پرۆسەی ئاگربەست ، ئەوا ئامادە نین بەشداری لەهیچ دانیشتنێكی ژنێف –دا بكەن. "
رۆژی 27ی شوباتی ئەمساڵ پرۆسەی ئاگربەست لەسوریا( بەپێی رێكەوتنێكی پێشوەختی ئەمریكا و سوریا) چووە بواری جێبەجێكردنەوە، بەپێی رێكەوتنەكەش هەموو جۆرە شەڕوپێكادانێك لەنێوان حكومەت و ئۆپۆزسیۆنی سوریا هەڵپەسێردرا تا بوار بۆ گفتوگۆی ئاشتیانە بڕەخسێنرێت ، بەڵام بڕیاری ئاگربەستەكە هێرشكردنە سەر چەكدارانی بەرەی نوسرە و رێكخراوی تیرۆرستی داعشی نەگرتەوە.
