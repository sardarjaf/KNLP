سكرتێری‌ گشتی‌ نه‌ته‌وه‌ یه‌كگرتووه‌كان نیگه‌رانه‌ له‌ هێرشكردنه‌ سه‌ر نه‌خۆشخانه‌كان كه‌ له‌لایه‌ن رێكخراوی‌ پزیشكانی‌ بێسنووره‌وه‌ به‌ڕێوه‌ده‌برێن و ده‌شڵێت، هێرش كردنه‌سه‌ر نه‌خۆشخانه‌و خوێندنگاكان، پێشێلكردنی‌ یاسای‌ نێوده‌وڵه‌تیه‌.
رۆیته‌رز بڵاویكردووه‌ته‌وه‌، ئه‌مرۆ وته‌بێژی‌ نه‌ته‌وه‌ یه‌كگرتووه‌كان رایگه‌یاندووه‌، بان كی‌ مۆن، ئه‌مینداری‌ گشتی‌ نه‌ته‌وه‌ یه‌كگرتووه‌كان نیگه‌رانه‌ له‌ هێرش كردنه‌سه‌ر نه‌خۆشخانه‌ و خوێندنگاكان له‌ سوریا، كه‌ له‌لایه‌ن رێكخراوی‌ پزیشكانی‌ بێسنووره‌ به‌ڕێوه‌ده‌برێن.
ئاماژه‌ی‌ به‌وه‌شكردووه‌، "ئه‌مینداری‌ گشتی‌ نه‌ته‌وه‌یه‌كگرتووه‌كان زۆر نیگه‌رانه‌ به‌بۆنه‌ی‌ بڵاوبوونه‌وه‌ی‌ راپۆرته‌كان له‌ باره‌ی‌ ئه‌نجامدانی‌ هێرشی مووشه‌كی‌ بۆ سه‌ر پێنج نه‌خۆشخانه‌ و دوو خوێندنگا و له‌ حه‌له‌ب و ئه‌دلیب، كه‌ له‌و بۆردوومانانه‌دا 50 هاوڵاتی‌ مه‌ده‌نی‌ كه‌ منداڵیان له‌نێودایه‌ كوژراون و ژماره‌یه‌كی‌ زۆریش برینداربوون.
راشیگه‌یاندووه‌، "ئه‌و هێرشانه‌ پێشێلكردنی‌ ئاشكرای‌ یاسا نێوده‌وڵه‌تییه‌كانه‌ و ئه‌و جۆره‌ هێرشانه‌ پێشێلی‌ رێككه‌وتنه‌كانی‌ هه‌ینی رابردووی‌ میونخه‌ بۆ وه‌ستاندنی‌ بۆردوومانه‌كان له‌ سوریا".
له‌لایه‌ن خۆیه‌وه‌ حكومه‌تی‌ ئه‌مریكا ئیدانه‌ی‌  هێرشكردنه‌سه‌ر نه‌خۆشخانه‌كانی‌ سوریای‌ كردووه‌ و رایگه‌یاندووه‌، هێرشكردنه‌سه‌ر نه‌خۆشخانه‌كانی‌ كاری‌ رژێمه‌كه‌ی‌ ئه‌سه‌د و هاوپه‌یمانه‌كانێتی‌ و ده‌بێت هاوڵاتیانی‌ مه‌ده‌نی‌ له‌ بۆردوومانه‌كان دووربخرێنه‌وه‌.
ئه‌مریكا داواده‌كات به‌په‌له‌ رێگه‌ بدرێت هاوكاری‌ مرۆیی بگاته‌ ئه‌و كه‌سانه‌ی‌ له‌ شاره‌كانی‌ سوریا پێویستیان به‌هاوكاری‌ هه‌یه‌ و ئه‌م بۆردوومانه‌ش به‌پێشێلكردنی‌ رێككه‌وتنه‌كانی‌ پێشوو ناوده‌بات.
ئه‌مرۆ روانگه‌ی‌ سوری‌ بۆ مافه‌كانی‌ مرۆڤ بڵایكرده‌وه‌، نه‌خۆشخانه‌یه‌ك كه‌ له‌لایه‌ن رێكخراوی‌ پزیشكانی‌ بێسنووره‌وه‌ به‌ڕێوه‌ده‌برێت له‌ شارچكه‌ی‌ (معه‌ره‌ ئه‌لنعمان) بووه‌ته‌ ئامانجی‌ هێرشه‌كان و به‌و هۆیه‌شه‌وه‌ زیاتر له‌ 50 هاوڵاتی‌ مه‌ده‌نی‌ كوژراون و برینداربوون.
