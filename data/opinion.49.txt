هەموو ڕۆژێ لەگەڵ گەردی بەیانی دەیبینم، جلێكی درێژی لەبەرە و خۆی دەمامك دایە و تا چۆكان خۆی هەڵكردووە و لەبن دیوارێك لە دیار ڕۆژێ هەڵكوڕماوە.
لە دوور ڕا كە چاوی دەدەمێ وەك هەژارێكی بێ دەرەتان دیارە و بەسەر گۆچانەكەی چەمیوەتەوە و ڕیشێكی سپی، سپی دەلێی كڵوە بەفری كوێستانانە، بەسەر سینگی دا هاتۆتە خوارێ، كە لیشی نزیك دەبیتەوە ئەو ڕیشە سپییە دەبێتە ڕیشێكی ڕەشی قەترانی، هەر دەلێی سیحربازێكە و هەر جارە بە ڕەنگێك خۆی نیشان دەدات و چەند جار لەبەر دەرگای زانكۆ دیومە، ئەو خەلكە دەیبیننن و خۆیان لە گوورە نابەن، ئەویش بە نیگایەكی قووڵ لێیان دەڕوانێ و جاری واش هەیە هەر ئاخان هەڵدەكێشێ و لە حەسرەتان پەشتەماڵەكەی بەسەر سەر و چاوی خۆی دادەداتەوە و لەبن ئەو پەشتەماڵە سەری دەلەقێنێ و كەس لیی حاڵی نابێت چ دەڵێ و مەبەستی چییە!
دوو مانگ زیاترە دیقەتی دەدەمێ، دەچمە هەر شوێنێ ئەو پیرە پیاوە لەوێندەرە، بە بەردەمی قوتابخانەیەكی سەرەتاییدا ڕەت بووم، لەبەر دەرگای ئەوێش هەڵكوڕمابوو، دەچمە ناو بازاڕ لەناو میوەفرشاندا سەرنج دەداتە دەمی میوەفرۆشان و لە زمانیان ورد دەبێتەوە و هەر هەناسەی سارد هەلدەكێشێ.
چەندی لیی نزیك دەبمەوە گەشتر دەیبینم، هەتا دووردەكەومەوە وەك ئەو كزتر دەبێ و وا هەست دەكەم پارچەیەك لە جەرگی من دەبات و بەو گەرمایە لەبەر ڕۆژێ جار جار پیاسان دەكات و جاری واش هەیە لەبەر ئەو تاوە سۆرە دادەنیشێ و لەو خەڵكە ڕادەمێنێ و بە نیگایەكی دوور دوور ئەو چاوە ڕەشە قەترانییانە نانووقێنێ و ئەو برۆیە ئەستوورانە هاتوونەتە سەرچاوەكانی و وەك ساباتێك بەسەر ئەو چاوانە و وەك سێبەری دار چنارێكن و دوو چاویش وەك دوو مرۆی ماندوو لەژێریدا نە سەرخەوێك دەشكێنن و نە لە ڕامان و وردبوونەوەش دەكەون!
