لە بەغدای پایتەختی عێراق دەیان هەزار كەس بەهۆی نەبوونی كارەبا و كەموكوڕی لە بوارەكانی دیكەی خزمەتگوزاریدا خۆپیشاندانیان لە دژی حكوومەت سازكرد، ئەمە لەكاتێك خۆپیشاندەران كە لە گۆڕەپانی تەحریری ناوەڕاستی شاری بەغدا كۆبوونەوە و ئاڵای عێراقیان بەرز كردبووەوە داوایان كرد بەرپرسانی گەندەڵكار دەستلەكاربكێشنەوە.
خۆپیشاندەران درووشمەكانی '' دزەكان، بە ناوەی ئایینەوە ئێمەیان رووتكردەوە'' و ''هەموو هەینییەك ئەو دزانە ئاشكرا دەكەین''یان گووتەوە و داوایان كرد دەستبەجێ سەرۆكوەزیران حەیدەر عەبادی دەست بە ئەنجامدانی ئەو چاكسازییانە بكات كە داوای دەكەن.
دابەزینی نرخی نەوت، بەرەنگاربوونەوەی داعش، خراپی بەڕێوەبردن و گەندەڵی دارایی بوونەتە هۆی قووڵبوونەوەی قەیرانی ئابووری لە عێراق.
لە هەریەك لە بەغدا، میسان، ناسریە، بابل، دیوانییە، بەسرە، كوت، كەربەلا، نەجەف، سلێمانی و كەركووك خەڵك رژایە سەر شەقامەكان و پرۆتستۆی نەبوونی كارەبا و كەمی خزمەتگوزارییەكانی دیكەیان كرد.
