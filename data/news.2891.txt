بەگوێرەی ڕاگەیەنراوێکی ناوەندی چاپەمەنی و ڕاگەیاندنی پاراستنی گەل (یەپەگە)، داوا لەھاوڵاتیان کراوە تەنھا لەماڵەکانیان خۆیان بپارێزن، تا ئەوکاتەی شەڕڤانانی یەپەگە کاری خۆیان دەکەن.
لەبەشێکی تری ڕاگەیەنراوەکەدا جەخت لەوەکراوەتەوە، ئەو پەلامارەی چەکدارەکانی داعش بۆسەر کۆبانێ، لەتورکیاوە دەستی پێکردووەو سەربازەکانی تورکیاش ھاوکاریی چەتەکانی داعشیان کردووە بۆ ئەو پەلامارە.
فەتحوڵڵا حوسێنی ئەندامی نوێنەرایەتی کانتۆنەکانی ڕۆژئاوای کوردستان بەدەزگاكانی راگەیاندنی راگەیاندووە " پێکدادان بەردەوامە، بەڵام شەڕڤانانی یەپەگە دەستی بەئۆپەراسیۆن کردووە"، ناوبراو راشیگەیاند "ئەو چەکدارانەی داعش کە پەلاماری کۆبانێیان داوە، ڕەنگە دەربازبوونیان قورس بێت، چونکە تەنھا سنوری تورکیایان بۆکراوەتەوەو سێ لایان لێگیراوە".
لەلایەکی تریشەوە میدیاکانی نزیک لەپارتی کرێکارانی کوردستان وایان بڵاوکردۆتەوە، ئەو چەتانەی داعش بەجلوبەرگی شەڕڤانانی یەکینەکانی پاراستنی گەل (یەپەگە)وە ھاتوونەتە سنوورو دواتریش تەقینەوەکەیان ئەنجامداوەو چوونەتە ناو کۆبانێ، سێ گەڕەکیان لێ پاکراوەتەوەو لەتەنھا گەڕەکێکداو لەناو یەکێک لەو خوێندنگانەی کە سەرلەنوێ نوێکرابووەوە پێکدادانی قورس بەردەوامە.
