ژمارەیەك لە نوێنەرانی زیندانیانی سیاسی هەرێمی كوردستان لە بانگەوازێكدا ڕایانگەیاند، ڕۆژی دووشەممە 20ی حوزەیرانی 2016 زیندانیانی سیاسی بێ جیاوازی بیرو بۆچوون لە شاری سلێمانی خۆپیشاندان ئەنجامدەدەن .
بانگەوازەكە داوا لە سەرجەم زیندانیانی سیاسی دەكات بەرامبەر بەهەموو ئەو ناعەدالەتی و بێ مافیانەی حكومەتی هەرێمی كوردستان ئەنجامیان دەدات ڕۆژی دووشەممە لە كاتژمێر یانزەی پێشنیوەڕۆ لەبەرەدەم مۆزەخانەی نیشتمانی ئەمنەسورەكە ئامادە بن و لەوێوە پەیامی ناڕەزایی خۆیان ئاڕاستەی حكومەت بكەن .
هاوكات بڕیارە لە خۆپیشاندانەكەدا یاداشتنامەیەك پێشكەش بكرێت و تێیدا داواكاری و داخوازی زیندانیانی سیاسی لە هەرێمی كوردستان ئاڕاستەی لایەنە پەیوەندیدارەكان بكرێت .
