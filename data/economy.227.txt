بانكی‌ ناوه‌ندی‌ عیراق، ئه‌مڕۆ 138 ملیۆن دۆلاری‌ خسته‌ بازاڕه‌وه‌‌و ئه‌وه‌ش به‌راورد به‌رۆژی پێشوو زیاتره‌، كه‌ 135 ملیۆن دۆلار بوو.
بانكی‌ ناوه‌ندی‌ عیراق له‌ به‌یاننامه‌یه‌كدا رایگه‌یاند، ئه‌مڕۆ سێشه‌ممه‌ بڕی 138 ملیۆن و 633 هه‌زار و 824  دۆلاری‌ به‌ نرخی‌ 1182 دینار بۆ دۆلارێك فرۆشتووه‌، له‌پرۆسه‌ی‌ فرۆشتنه‌كه‌شدا 32 بانك و 19 كۆمپانیای‌ حه‌واڵه‌ی‌ دارایی‌ به‌شدارییان كردووه‌.
هه‌ر له‌ به‌یاننامه‌كه‌دا هاتووه‌ كه‌ بڕی‌ فرۆشتنی‌ دۆلار به‌ كۆمپانیاكانی‌ حه‌واڵه‌ی‌ دارایی‌ گه‌یشتووه‌ته‌ 120 ملیۆن و 433 هه‌زار و 824 دۆلار،  18 ملیۆن و 200 هه‌زار دۆلاریش به‌شێوه‌ی‌ كاش فرۆشراوه‌.
بانكی‌ ناوه‌ندی‌ له‌ به‌یاننامه‌كه‌یدا جه‌ختی‌ له‌سه‌ر به‌رده‌وامبوون له‌سه‌ر فرۆشتن‌و كڕینی‌ دۆلار به‌ به‌های‌ 1182 دینار كرده‌وه‌، به‌های‌ فرۆشتنی‌ دۆلاریشی‌ بۆ كۆمپانیاكانی‌ حه‌واڵه‌ی‌ دارایی‌ به‌ 1190 دینار بۆ دۆلارێك دیاریكرد كه‌ عموله‌ی‌ 24 دینار بۆ هه‌ر دۆلارێكی‌ له‌گه‌ڵدا بووه‌.
به‌پێی‌ ئامارێك، له‌ سه‌ره‌تای‌ ساڵی‌ 2016 تا كۆتایی‌ مانگی‌ چواری‌ ئه‌مساڵ، بانكی‌ ناوه‌ندی‌ عیراق 10 ملیار و 118 ملیۆن و 308 هه‌زار و 524 دۆلاری‌ له‌ فرۆشتنی‌ ئاشكرای‌ دراوه‌ بیانییه‌كاندا فرۆشتووه‌، ئه‌وه‌ش نزیكه‌ له‌ ئاستی‌ داهاته‌كانی‌ فرۆشتنی‌ نه‌وتی‌ عیراق له‌و ماوه‌یه‌دا كه‌ گه‌یشتووه‌ته‌ 10 ملیار و 748 ملیۆن دۆلار.
ماوه‌یه‌كه‌ به‌های‌ دۆلار له‌به‌رانبه‌ر دیناری‌ عیراقی‌ له‌ بازاڕه‌كانی‌ ناوخۆدا به‌شێوه‌یه‌كی‌ به‌رچاو رووی‌ له‌ به‌رزبوونه‌وه‌ كردووه‌، ئه‌مڕۆش به‌های‌ 100 دۆلار له‌به‌رانبه‌ر دیناری‌ عیراقی‌ له‌ بازاڕه‌كانی‌ شاری‌ سلێمانی‌  به‌ 128 هه‌زار و 900 دینار بوو.
