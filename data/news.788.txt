شانەی ھەواڵگری (ھەڵۆکان)ی سەر بە وەزارەتی ناوخۆی عێراق لە راگەیەندراوێکدا رایگەیاند سەرکردەکەی داعش ناوی "محەمەد عەبد مەناف راوی"یە و رۆژی پێنجشەممەی رابردوو لەکاتی ئۆپراسیۆنێکی ھێزەکانی ھەواڵگری بریندار بووە، بەڵام دواتر بەھۆی سەختی برینەکەیەوە گیانی لەدەست داوە.
بەپێی راگەیەندراوەکە، محەمەد راوی لەکاتی سەرکردایەتیکردنی رێکخراوی قاعیدە لەلایەن ئەبوموسعەب زەرقاوییەوە، لێپرسراوی دۆسیەی تیرۆریستە خۆکوژەکان بووە و بەرپرسیش بووە لەو تاوانی لەسێدارەدانانەی کە داعش لە ناوچەکانی راوە و ھیت ئەنجامی دەدان، ھاوکات سەرپەرشتی رەوانەکردنی ژمارەیەکی زۆر ئۆتۆمبێلی بۆمبڕێژکراویشی کردووە بۆ شارەکانی بەغداد و رومادی.
راگەیەندراوەکە ئەوەشی خستۆتەڕوو کە “راوی” لەلایەن ھیزە ئەمنییەکانی عێراقەوە داواکراو بووە و یەکێکیش بووە لەو کەسانەی ناوی لە لیستی نێوەدەوڵەتی تیرۆردا ھاتووە.
