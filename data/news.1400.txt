به‌هۆی گه‌ڕانه‌وه‌ی‌ ژماره‌یه‌كی زۆر له‌ئاواره‌كان له‌كه‌مپه‌كانی‌ هه‌رێم ژماره‌یه‌ك مامۆستای گرێبه‌ستی‌ سه‌ر به‌حكومه‌تی‌ هه‌رێم مه‌ترسی هه‌ڵوه‌شانه‌وه‌ی‌ گرێبه‌سته‌كه‌یان ده‌كرێت، جێگری‌ سه‌رۆكی‌ یه‌كێتیی‌ مامۆستایانیش ڕونكردنه‌وه‌ له‌وباره‌یه‌وه‌ ده‌دات.
مامۆستا عه‌بدولواحید محه‌مه‌د جێگری‌ سه‌رۆكی‌ یه‌كێتیی‌ مامۆستایان به‌SNNی‌ ڕاگه‌یاند، "به‌شێك له‌و مامۆستایانه‌ی‌ بۆ كه‌مپی نێو ئاواره‌كانی‌ سنوری‌ هه‌رێم دامه‌زراون، میلاكی‌ حكومه‌تی‌ هه‌رێمن و تایبه‌تكراون به‌و كه‌مپانه‌".
وتیشی‌:"ئه‌گه‌ر گرێبه‌سته‌كه‌یان تایبه‌تكرابێت به‌ئاواره‌كان و ته‌نها بۆ ئه‌و مه‌به‌سته‌ دامه‌زرابن، ئه‌وا به‌گه‌ڕانه‌وه‌ی‌ ئاواره‌كان بۆ ناوچه‌كانی‌ خۆیان گرێبه‌ستی‌ ئه‌و مامۆستایانه‌ هه‌ڵده‌وه‌شێته‌وه‌".
جێگری‌ سه‌رۆكی‌ یه‌كێتیی‌ مامۆستایان ئه‌وه‌شی‌ ڕونكرده‌وه‌، "ئه‌گه‌ر گرێبه‌سته‌كه‌یان تایبه‌ت نه‌بێت به‌ئاواره‌كان و له‌هه‌مانكاتدا په‌روه‌رده‌ پێویستی‌ به‌ڕاژه‌ی‌ ئه‌و مامۆستایانه‌ هه‌بێت و ئاواره‌كانیش بگه‌ڕێنه‌وه‌، ڕاژه‌كه‌یان بۆ ئه‌و خوێندنگه‌یانه‌ ده‌گوازرێته‌وه‌ كه‌ گرفتی‌ كه‌می‌ میلاكیان هه‌یه‌".
ئه‌وه‌شی‌ نه‌شارده‌وه‌، "ئه‌گه‌ر په‌روه‌رده‌كان پێویستیان به‌ڕاژه‌كانیان نه‌بێت و له‌هه‌مانكاتیشدا ته‌نها بۆ كه‌مپی ئاواره‌كان پێشتر دامه‌زرابن، به‌دڵنیاییه‌وه‌ به‌گه‌ڕانه‌وه‌ی‌ ئاواره‌كان گرێبه‌سته‌كانیان هه‌ڵده‌وه‌شێته‌وه‌".
