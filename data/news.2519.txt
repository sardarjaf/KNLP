هێزە عێراقییەكان لە پێشڕەویەكانیان بەردەوامن و دەچنە ناو قەزای فەللوجەوە، بڕیاریشە لەچوار میحوەرەوە هێرشەكانیان چڕتر بكەنەوە بۆ كۆنترۆڵكردنەوەی تەواوی شارۆچكەكە.
بەوتەی بەرپرسێكی سوپای عێراق، سەرلەبەیانی رۆژی دووشەممە هێزەكانی دژە تیرۆر بەهاوكاری سوپای عێراق، لەمیحوەری سەجارییەوە چوونەتە ناو قەزای فەللوجەوە.
ئەو بەرپرسە ئاماژەی بەوەشكردووە، كە هێزە عێراقییەكان لەبەر زۆری بۆمبی چێندراو لەلایەن تیرۆریستانی داعشەوە، كۆنترۆڵكردنی سەنتەری فەللوجە پێویستی بەكاتی زیاتر هەیە.
جێی ئاماژەیە زیاتر لەهەفتەیەكە لەلایەن سوپای عێراق و هێزە ئەمنییەكان و بەبەشداری حەشدی شەعبی و چەكدارانی هۆزە سوننەكانی ناوچەكە، ئۆپەراسیۆنی كۆنترۆڵكردنەوەی قەزای فەللوجە دەستیپێكردووە، كە لەسەرەتای ساڵی دووهەزارو چواردەوە لەلایەن تیرۆریستانی داعشەوە داگیركراوە.
