د.ڕه‌زا حه‌سه‌ن سه‌رۆكی‌ زانكۆی سلێمانی‌ به‌وه‌كاله‌ت له‌لێدوانێكدا بۆSNNرایگه‌یاند: خوێندكارانی‌ به‌شه‌ ئێوارانه‌كانی‌ زانكۆی سلێمانی‌ هیچ مه‌ترسییه‌كیان له‌سه‌ر نییه‌ كه‌ ئه‌مساڵیان بۆ ئه‌ژمار نه‌كرێت و به‌كه‌وتوو دابنرێن، جگه‌له‌وه‌ش هه‌وڵده‌ده‌ین له‌سه‌ره‌تای‌ مانگی‌ داهاتوودا ئه‌نجومه‌نی‌ زانكۆ ئه‌و پرسه‌ له‌ به‌رژه‌وه‌ندی مامۆستایان یه‌كلابكاته‌وه‌.
روونیشكرده‌وه‌، چاوه‌ڕوانده‌كرێت له‌مانگی‌ كانوونی‌ دووه‌می‌ ساڵی داهاتوودا ئه‌نجومه‌نی‌ زانكۆی سلێمانی‌ كۆبوونه‌وه‌ ئه‌نجام بدات و  دوایین بڕیار بۆ جێبه‌جێكردنه‌وه‌ی‌ ڕێنمایی ژماره‌ 7ی وه‌زاره‌تی‌ دارایی ده‌خه‌ینه‌وه‌ به‌رده‌م ئه‌نجومه‌نی‌ زانكۆ، ئه‌گه‌ر رێنماییه‌كه‌ش په‌سه‌ندكرا كاركردن به‌ رێنمایی ژماره‌ 8 راده‌گیرێت كه‌ به‌هۆیه‌وه‌ كرێی وانه‌بێژی‌ مامۆستایان كه‌مكرابوه‌ و دووباره‌ كار به‌رێنمایی ژماره‌ 7 ده‌كرێته‌وه‌ كه‌كرێی وانه‌بێژی‌ مامۆستایان زیاد ده‌كات و به‌و هۆیه‌وه‌ بایكۆتیان كردبوو.
وتیشی: ئه‌گه‌ر ئه‌نجومه‌نی‌ زانكۆ پێشنیازی جێبه‌جێكردنی‌ رێنماییه‌كه‌ی‌ په‌سه‌ندكرد ئه‌وا كرێی وانه‌بێژی‌ مامۆستایانی زانكۆ زیاد ده‌كرێته‌وه‌ و ده‌وامی خوێندكاران و مامۆستایان ئاسایی ده‌بێته‌وه‌، هه‌روه‌ها هیچ گرفتێكیش بۆساڵی‌ خوێندنی‌ خوێندكارانی‌ ئێوارانی‌ زانكۆی سلێمانی‌ دروست نابێت.
به‌هۆی جێبه‌جێكردنی‌ ڕێنماییه‌كی وه‌زاره‌تی‌ داراییه‌وه‌ ده‌وامی چه‌ند كۆلێژێكی‌ ئێوارانی‌ زانكۆی سلێمانی راگیراوه‌  و مه‌ترسی ئه‌وه‌ش ده‌كرێت ئه‌مساڵ بۆ ئه‌و خوێندكاران ئه‌ژمار نه‌كرێت و به‌كه‌وتوو مامه‌ڵه‌یان له‌گه‌ڵدا بكرێت.
