سه‌رۆكی پارتی دیموكراتی‌ كوردستان دوایین هه‌ڵوێستی له‌سه‌ر پرۆسه‌ی ڕیفراندۆم ئاشكراده‌كات و مه‌رجیش بۆ دواخستنی پرۆسه‌كه‌ ده‌خاته‌ڕوو، ڕاشیده‌گه‌یه‌نێت، "هیچ كه‌سێك ناتوانێت ڕیفراندۆم دوابخات"، ده‌شڵێت:"نوری‌ مالیكی دڕندانه‌تر له‌به‌عس كوردستانی ئه‌نفالكرد".
له‌دیدارێكدا له‌گه‌ڵ ڕۆژنامه‌ی شه‌رقولئه‌وسه‌ت كه‌ ئه‌مڕۆ 30ی‌ ئاب بڵاوكراوه‌ته‌وه‌ مه‌سعود بارزانی ڕایگه‌یاندوه‌، "ڕیفراندۆم له‌واده‌ی دیاریكراوی خۆی ئه‌نجامده‌درێت و هیچ كه‌سێكیش ناتوانێت بڕیاری دواخستنی بدات".
ئاماژه‌ی به‌وه‌شكردوه‌، "هه‌ڵوێستی وڵاتانی عه‌ره‌بی له‌باره‌ی پرۆسه‌ی ڕیفراندۆم ئه‌رێنیه‌"، له‌و دیداره‌دا بارزانی‌ سوپاسیشی كردون كه‌ له‌گرفته‌كانی كوردستان تێده‌گه‌ن.
بارزانی مه‌رجه‌كانیشی‌ بۆ دواخستنی پرۆسه‌ی ڕیفراندۆم ئاشكراكردوه‌و وتویه‌تی:"ڕیفراندۆم دواناخرێت، ته‌نها له‌حاڵه‌تێكدا نه‌بێت كه‌ (حكومه‌تی‌ عیراق، ئه‌نجومه‌نی نوێنه‌ران، ئه‌مریكاو یه‌كێتی ئه‌وروپا) گره‌نتی به‌دیلێك بده‌ن و به‌ڕه‌سمی پێشكه‌شمان بكه‌ن، كه‌ ئه‌وه‌ش هه‌رگیز ڕونادات".
سه‌باره‌ت به‌په‌یوه‌ندی نێوان هه‌رێم و به‌غدا، بارزانی‌ هێرشیكردۆته‌سه‌ر نوری مالیكی سه‌رۆك وه‌زیرانی پێشوی عیراق و به‌دڕنده‌تر له‌ڕژێمی به‌عس ناوی‌ بردوه‌ له‌به‌رامبه‌ر گه‌لی‌ كوردستان، "كه‌چی هیچ سه‌ركرده‌یه‌كی سیاسیی و كه‌سایه‌تییه‌كی ئایینیش كاردانه‌وه‌ی به‌رامبه‌ری نه‌بوه‌".
