هێرۆ ئیبراهیم ئه‌حمه‌د یه‌كڕیزیی نێوان هێز و لایه‌نه‌ سیاسییه‌كان به‌پێویستییه‌كی‌ قۆناغه‌كه‌ ناوده‌بات و جگه‌له‌ خستنه‌ڕووی‌ ئاڕاسته‌ی‌ سیاسه‌تی‌ یه‌كێتی‌ بۆچاره‌سه‌ری‌ كێشه‌كان داوایه‌كیش ئاڕاسته‌ی‌ یه‌كێتی‌ ژنان ده‌كات.
ئه‌مڕۆ 5ی‌ تشرینی‌ دووه‌می2017، له‌شاری سلێمانی، هێرۆ ئیبراهیم ئه‌حمه‌د ئه‌ندامی مه‌كته‌بی سیاسی یه‌كێتیی نیشتمانیی كوردستان، پێشوازیكرد له‌ ده‌سته‌یه‌ك له‌ سكرتاریه‌تی‌ یه‌كێتی‌ ژنانی‌ كوردستان، له‌ دیدارێكدا بارودۆخی‌ ئێستای‌ كوردستان و ئاڕاسته‌ی‌ سیاسه‌تی‌ یه‌كێتی‌ بۆ تێپه‌ڕاندنی‌ دۆخه‌كه‌ و رۆڵی‌ یه‌كێتی‌ ژنان له‌وچوارچێوه‌یه‌دا تاوتوێكرا.
له‌و دیداره‌دا، ئه‌ندامانی‌ ده‌سته‌كه‌ له‌گه‌ڵ  دووباره‌ ده‌ربڕینی‌ پرسه‌ و ماته‌مینیان بۆ له‌ده‌ستدانی‌ سه‌رۆك مام جه‌لال، باسیانله‌وه‌كرد هه‌میشه‌ داكۆكیكاری‌ چه‌سپاندنی‌ مافه‌كانی‌ ژنان و به‌شدارپێكردنیان بووه‌ له‌ناوه‌ندی‌ بڕیاری‌ حزبی‌ و حكومیدا، بۆیه‌ له‌ده‌ستدانی‌ ئه‌و سه‌رۆكه‌ مه‌زنه‌ كه‌لێنێكی‌ گه‌وره‌ی‌ بۆ ده‌سته‌به‌ركردنی‌ ماف و ئازادییه‌كانی‌ ژنان دروستكردوه‌.
له‌ وته‌یه‌كیدا، هێرۆ ئیبراهیم ئه‌حمه‌د پیرۆزبایی‌ ساڵیادی‌ دامه‌زراندنی‌ یه‌كێتی‌ ژنانی‌ لێكردن و هیوای‌ خواست به‌هه‌مان گوڕ و تینه‌وه‌ له‌خه‌باتیان به‌رده‌وام بن، باسیله‌وه‌شكرد له‌ ساڵی‌ 1989 دا كۆمه‌ڵێك ژن له‌شاخ كه‌ له‌گه‌ڵ برا پێشمه‌رگه‌كانیاندا خه‌باتیان له‌پێناو نیشتمان و نه‌ته‌وه‌كه‌یاندا ده‌كرد، له‌ژێر چه‌تری‌ رێكخراوێكدا یه‌كیان گرت، دیاره‌ ئه‌مه‌ش بۆ ئه‌و قۆناغه‌ كارێكی‌ سانا نه‌بوو.
هه‌ر له‌و دیداره‌دا، له‌باره‌ی په‌یوه‌ندی‌ ئاڵۆزی‌ نێوان هه‌ولێر و به‌غدا گفتوگۆ ئاڵوگۆڕكرا، له‌پێناو ئاسایبوونه‌وه‌ی‌ زیاتری‌ دۆخه‌كه‌ و چه‌سپاندنی‌ ژیانی‌ دیموكراسی‌ و باشكردنی‌ ژیانی‌ هاوڵاتیان، پێویستی‌ ئه‌نجامدانی‌ گفتوگۆی‌ بنیاتنه‌ر بۆ زامنكردن و پاراستنی‌ مافه‌ ده‌ستوورییه‌كانی‌ گه‌ل و هه‌رێمی‌ كوردستان دووپاتكرایه‌وه‌.
له‌ته‌وه‌رێكی‌ دیكه‌ی‌ دیداره‌كه‌دا، هێرۆ ئیبراهیم ئه‌حمه‌د جه‌ختیله‌وه‌كرده‌وه‌ یه‌كڕیزیی و ته‌بایی نێوان هێز و لایه‌نه‌ سیاسییه‌كان ئه‌رك و پێویستییه‌كی‌ قۆناغه‌كه‌یه‌، ده‌بێت هه‌مووان درك به‌و راستییه‌ بكه‌ن.
له‌باره‌ی‌ دۆخی‌ ئێستا و هه‌ڵوێستی‌ یه‌كێتی‌ ژنان، ئه‌ندامانی‌ ده‌سته‌ی‌ سكرتاریه‌ت، دووپاتیان كرده‌وه‌ كه‌ دژی‌ هه‌ر گرژی‌ و ئاڵۆزییه‌كن، كه‌ كاربكاته‌ سه‌ر ژیان و ئارامی‌ سنوره‌كه‌، له‌و روانگه‌یه‌شه‌وه‌ داوا له‌لایه‌نه‌ په‌یوه‌ندیداره‌كان ده‌كه‌ن كێشه‌كان به‌دیالۆگ چاره‌سه‌ر بكه‌ن، هه‌روه‌ها یه‌كڕیزی‌ ناوخۆ بپارێزرێت.
