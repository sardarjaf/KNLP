ئەگەرچی وابڕیاربوو دانیشتنی ئەنجومەنی نوێنەرانی عێراق بەڕێوەبچێت و پرسی سەرۆكایەتی پەرلەمان یەكلایی بكەنەوە، بەڵام بەهۆی ناكۆكی پەرلەمانتارانەوە كۆبونەوەكە بۆ ڕۆژی پێنجشەممەی ئەم هەفتەیە دواخرا.
فوئاد مەعسوم سەرۆك كۆماری عێراق داوای لەپەرلەمانتارانكرد بەسەرۆكایەتی عەدنان جەنابی رۆژی سێ شەممە ئەنجومەنی نوێنەران كۆببێتەوە و سەرلەنوێ سەرۆكایەتی پەرلەمان هەڵبژێردرێتەوە، بەڵام ژمارەیەك پەرلەمانتار ناڕەزایەتییان دەربڕی و تەنها پەرلەمانتارانی مانگرتوو مانەوە و ئەوانی دیكە كۆبوونەوەكەیان جێهێشت.
فراكسیۆنە كوردییەكان و چەند فراكسیۆنێكی تر ڕایانگەیاند، لەدانیشتنەكەی رۆژی سێشەممەی پەرلەمان كشاونەتەوە تا شەرعیەت نەگەڕێتەوە بۆ پەرلەمان ناچنەوە هۆڵی كۆبوونەوە.
بەگوێرەی بەیاننامەیەكی نوسینگەی سەلیم جبوری، لەسەر بنەمای‌ ماددەی دووی پەیڕەوی ناوخۆی ئەنجومەنی نوێنەران، پەرلەمان بۆی هەیە ئەو نوێنەرانە هەڵبژێرێت كە دانیشتنەكە بەڕێوەدەبەن.
لەبەیاننامەكەدا ئاماژە بەوەشكراوە، جبوری و دوو جێگرەكەی بەدڵێكی كراوەوە و ئامادەیی تەواوەتیان هەیە وەڵامی هەموو پرسیارێك سەبارەت بە قەیرانەكەی ئێستا و بدەنەوە و ئامادەی دانیشتنەكە دەبن.
