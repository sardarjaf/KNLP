وڵاتی من ژن وپیاو هاوشێوەی خەباتن،ئافرەت نان ومناڵ و خزمەت،پیاو تێكۆشان وكار و مەشەقەت،هەردووكیان بۆ ئایندەی وڵات ونەوەكان تێدەكۆشن،كەواتە بابزانین خانمانی كورد ئەسپی خۆیان تاوداوە لە وەرزش؟ئەی بۆچی لەلاپەڕەكانی رۆژنامە وگۆڤار ومێژووی وەرزشی ونن؟ بۆچی خەمخۆر و بەدواداچونیان بۆ نەكراوە؟ كێ بەرپرس وگوناه بارە؟ من؟ براكانم؟ هەموومان؟ یان بەرپرسە وەرزشییەكانی وڵاتەكەم؟
ئەم پرسیارانە حەقی خۆیەتی وڵام بدرێتەوە،دەكرێت وەكو مێژووی خانمانی كوردستان دەتوانم بڵێم زووتر لە چلەكان چالاكی وەرزشییان ئەنجامداوە،ئەویش لە رێگەی ڤیستیڤاڵی قوتابخانەكان،خولی پەروەدەكان،یاخود پاڵەوانییەكان لەسەر ئاستی تاكە كەسی،پاشان زۆر بوون بوون بە نیمچە یانەی وەرزشی.
دوای ساڵانی هەشتاكان زیاتر پرژانە نێو یاریگاكان بەتایبەت لە یاریەكانی گۆڕەپان ومەیدان كچانی كورد گرنگ و ژمارە بوون،چونكە یانەكان تیپی ئافرەتانیان دامەزراند بۆ چەند تیپێك وەكو ( بالە،باسكە، گۆڕەپان ومەیدان، پایسكیلسواری،تۆپی سەرمێز،شەترەنج...تاد)،ئەمانە بوونە هەوێنی بەشداری كوردستانی وعێراق ونێودەوڵەتی،كەواتە ئەم هەموو پرسیارەی لە سەرەتا باسمان كرد دەبێت لەیەك وڵامدا كۆمانبكاتەوە،چونكە ئەوانەی باسمان كرد وەكو ژنانی وەرزشكار دێرین خزمەتی رەوتی وەرزشی ئافرەتانیان كردیە بۆنەتە مێژوو،بەڵام مێژووێك بێ مێژوو!!!
خوشكانمان سەرچاوە و بیناغەی وەرزشی خانمان بوون لە كوردستان،بەڵام كەس نیە مێژووەكەیان بنووسێتەوە بیكات بە ئەرشیف!
نووسەرانی وەرزشی،یان میدیاكارانی وەرزشی،یاخود لایەن وبەرپرسە وەرزشییەكانی وڵاتەكەم،یان ئەوانەی خەمخۆری وەرزشی كوردین،كاتێ ئەوە نەهاتووە،مێژووی راستەقینە وئەرشیفی وەرزشی خانمانی كوردستان بكەین؟بۆیە لە كوڕان وكچان لە پیر وگەنجان لە هۆگران وهەوادارانی وەرزشی،لە وەرزشوانە دێرینەكانی ژنان وپیاوان ،با بەیەكەوە وەكو خانەوادەیەك،وەكو یەك خێزان،شوێنێك هەبێت لێی كۆبینەوە بۆ ئەرشیف كردن و نووسینەوەی مێژووی وەرزشی ئافرەتان ونووسینەوەی ژیاننامەی ژنانی وەرزشكاری كوردستان،ئەمە ئەركێكی ئەخلاقی و هەست كردن بە بەرپرسیاریەتی و گیانی وەرزشی و خۆشەویستی نیشتیمانە،ئەوانەی من دەیڵێم بۆ وەرزشی خانمانی كوردستانە.
ئەگەرنا رۆژێك دێت وڵاتێك بێ گیانی وەرزشی، نیشتیمانێك بۆ خانمانی وەرزشی، خاكێك بێ چالاكی وەرزشی ئافرەتان،وارێك بێ جوانی شۆخ وشەنگانی وەرزشی،باخێكی گەورە بێ گوڵی رەنگاو رەنگی وەرزشی خوشكان دەبینن،ئینجا دەزانن و دەبیستن وكە خانمان چەند داهێنەر وچالاك بوونە لە داینەمۆی وەرزشی كوردی،ئەوكات دەزانن بێ ئەوان ژیان دەوەستێ.
