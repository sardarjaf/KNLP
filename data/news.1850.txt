ئەركان خەلیل بەڕێووەبەری شارەوانی خورماتووی سەر بە هەرێمی كوردستان لە دیدارێكدا لە گەڵ (ڕێگای كوردستان) باس لە سەر كێشەو گرفتەكانی شارەكە لە ڕووی خزمەتگوزاری ونەبوونی بودجە بۆ تەواوكردنی ئەو پرۆژانەی كە تاكو ئێستا بە هۆی قەیرانی داراییەوە لە شارەكە تەواو نەكراون، ئەو پێی وایە كە حكومەتی هەرێمی كوردستان زیاتر لە پێویست دەستی خزمەتگوزاری وئاوەدانی بۆ شاری خورماتوو درێژكردووە.
_ فەرمانگەی شارەوانی خورماتووی سەر بە هەرێمی كوردستان بە پێی ماددەی 140 بڕگەی 6 كە بە پێی ئەو بڕگەیە بۆمان هەیە لە ناوچە كوردستانییەكانی دەرەوەی هەرێمی كوردستان لە چەشنی شارەكانی مەخمور وخانەقین كە ئەو شارۆچكانەش بەشێكن لە ناوچە كوردستانییەكانی دەرەوەی هەرێمی كوردستان وسەر بە حكومەتی ناوەندن ڕێگەیان بە كردنەوەی زۆرێك لە فەرمانگەكانی سەر بە هەرێمی كوردستانیانداوە بۆیە فەرمانگەكەی ئێمەش ڕێگە پێدراوە كەلە ناو شاری خورماتوو بیكەینەوە بەمەبەستی خزمەتكردنی هاوڵاتییانی شارۆچكەكە.لە مانگی شوباتی 2015 ڕەزامەندیمان لە وەزارەتی شارەوانییەكانی هەرێمی كوردستان وەرگرت سەبارەت بە كردنەوەی فەرمانگەكەمان لە خورماتوو ولە 1/6/2015 بە فەرمی فەرمانگەكەمان لە شارەكە كردەوە بەڵام نەمانتوانی فەرمانبەری بۆ دابمەزرێنێن بۆیە ئەو فەرمانبەرانەی كە دانیشتووی شاری خورماتوون ولە فەرمانگەی شارەوانییەكانی هەردوو شاری كفری وكەلار دەوامدەكەن سەرجەمیانمان گواستنەوە بۆ سەر میلاكی فەرمانگەكەمان كە ژمارەیان (21) فەرمانبەر دەبێت ولە ئێستادا لە شارەكەدا دەست بەكارن ودواتریش ژمارەیەك ئالییەتمان دابینكرد بۆ ڕاپەڕاندن وئەنجامدانی كارەكانمان بۆ ئەوەی بەبێ‌ جیاوازی خزمەت بە دانیشتووانی خورماتوو بكەین، بەڵام بە هۆی قەیرانی دارایی وشەڕی داعشیش بە تایبەت لە سنوری شارەكە كارەكانمان ڕاگرتووە وچاوەڕوانی ئەوەین هەر كاتێك وەزعەكە باشبێت وشەڕی داعش لە ناوچەكە نەمێنێت ئێمەش دەست بە پێشكەشكردنی خزمەتگوزارییەكانمان بكەین.
ــ ئەو كاروچالاكییانە چین كە دەتانەوێت جێبەجێی بكەن لە شاری خورماتوو كە لە نێو شارەكە هەمان فەرمانگەی شارەوانی هەیە بەڵام ئەوان سەر بە حكومەتی عێراقن ئەوانیش بەردەوامن لە پێشكەشكردنی خزمەتگوزاری بۆ هاوڵاتییان.؟
_ بە هۆی نەبوونی بودجە و قەیرانی دارایی و لە هەمان كاتدا وەرگرتنی نیووە موچە لە لایەن فەرمانبەرانمانەوە لە ئێستادا ناتوانین هیچ چالاكییەك لە خورماتوو ئەنجامبدەین لە هەمان كاتدا بە بەردەوامی هەوڵیشمانداوە كە زیاتر خزمەتكردن پێشكەش بە دانیشتووانی شارەكە بكەین، بۆ نمونە ئەو فەرمانگە شارەوانییەی كە سەر بە حكومەتی ناوەند ژمارەیەك ئالییاتیان هەیە كە تایبەتن بە پاكردنەوەو هەڵگردنەوەی خۆڵ وخاشاك ولە گەڵ ئەوەشدا ژمارەیەك كریكاری عەرەب وتوركمانی هەیە كە ناتوانن بەمەبەستی كاركردن بێنە گەڕەكە كوردییەكان بە هۆی ئەو وەزعە نالەبارەی كە لە خورماتوو دروستبووە بۆیە ئێمە لە لای خۆمانەوە لە بڕی ئەوكرێكارە عەرەب وتوركمانانە كریكارە كوردەكانی لای خومانمان داناوە بۆ گەڕەكە كوردییەكان وئالییەتیان بە سەردا دابەشدەكەین بە شیوەی دوو ڕۆژ بە فەرمانگەكەی ئێمەو دوو ڕۆژ بۆ ئەو فەرمانگەیەی كە سەر حكومەتی ناوەندە ئەویش بە گوێرەی پێویست ئەو ئالییاتانە بە كار دەهێنێن وكارەكانمانی پێ‌ ئەنجامدەدەین.
ــ هەرچەندە فەرمانگەكەی ئێووە سەر بە ئیدارەی شاری خورماتوو نییە وسەر بە ئیدارەی هەرێمی كوردستانە، بەڵام تاچەند ئیدارەی شارەكە هاوكارتانن بۆ جێبەجێكردنی ئەركەكانتان.؟
_ ئیدارەی شاری خورماتوو لە سەرەتای دەست بەكاربون وكردنەوەی فەرمانگەكەمان دەرگای هاوكاریكردنی بۆ نەكردینەوە، بەڵام دوای ماوەیەك لە دەست بەكاربونمان ئەمجا دەرگای بە ڕوودا كردینەوە وهاوكاری كردین، ئێستا ئێمە بە پێی ڕێنماییەكانی ئیدارەی شارەكە لە سەروی هەموویانەوە بەرێز شەلال عەبدول قایمقامی خورماتوو كاردەكەین وكەمتەرخەمیمان لە هەموو بوارەكاندا لە گەڵ ناكەن.
ــ ئێووە داواكاریتان ئاراستەی حكومەتی هەرێمی كوردستان كردووە بەمەبەستی هاوكاری كردنتان بۆ جێبەجێكردنی پرۆژە لە خورماتوو.؟
_ حكومەتی هەرێمی كوردستان پرۆژەی زۆری لە خورماتوو بە ئەنجام گەیاندووە، بەڵام خورماتوو ئەوەندە كاول وێرانە هیچی پێیەوە دیار نییە،پرۆژەیەكی زەبەلاح بە درێژایی زیاتر لە كیلومیترێك ئەنجامدراوە كە بودجەكەی لە لایەن كۆمپانیای داناغازەوە دابین كراوە، ژمارەیەك قوتابخانە لە لایەن حكومەتی هەرێمی كوردستانەوە لە خورماتوو دروستكراوە، لە دواین پرۆژەشمان كە تەندەرەكەمان پێشكەشی حكومەتی هەرێمی كوردستان كردووە شەقامێكی خزمەتگوزارییە بە بڕی (9) ملیۆن دینار بەڵام لە ئێستادا حكومەتی هەرێم ڕەزامەندی لە سەر دەرنەبڕیووە ئەویش بە هۆی ئەو قەیرانە داراییەی كە دروستبووە.
ــ لە خورماتوو چەند كوچەیەك هەن كە بە شێوەی زیادە ڕوێی (تەجاوز) دروستكراون، ئێووە دەتوانن دەستی خزمەتگوزارییان بۆ درێژ بكەن..؟
_ پێش ئەوەی بەڕێووەبەرە نوێیەكەی فەرمانگە شارەوانییەكەی سەر بە حكومەتی عێراق لە خورماتوو دەست بە كار بێت، بەڕێووەبەرە پێشوترەكانی ئەو فەرمانگەیە هیچ دەستپێشخەرییەكیان بۆ پێشكەشكردنی خزمەتگوزاری بۆ ئەو كوچە زیادەڕوویانە نەكرد وپشتگوێیان خستن بە هۆی ئەوەی زیادە ڕۆ ونایاساییە،بەڵام لە دوای دەست بەكاربوونی ئەو بەڕێووەبەرە نوێیە كە كوردێكی دانیشتووی شارۆچكەكەیە لە گەڵ فەرمانگەكەی ئێمە وەكو دوو فەرمانگەی سەر بە عێراق وسەر بە هەرێمی كوردستان زۆر هاوكاری ئەو كوچانە دەكات بە تایبەت لە ڕووی پاككردنەوەو هەڵگرتنەوەی خۆڵ وخاشاك.
ــ بەڵام دانیشتووانی خورماتوو داوای خزمەتگوزاری زیاتر دەكەن، ئێووە تاچەند دەتوانن بەدەم داواكارییەكەیانەوە بێن وداواكارییەكانیان جێبەجێ‌ بكەن.؟
_ ئێمە بەڵێن نادەین كە بەدەم داواكارییەكانی خەڵكی خورماتووەوە بێن بەڵام هەوڵی جدیمانداوە لەو بوارەدا كە بتوانین خزمەتگوزاریان بۆ دابین بكەین، نووسراوی فەرمیمان لەو بوارەدا ئاراستەی پەرلەمانی كوردستانمان كردووە بەڵام هیچمان بۆ ناكەن ئەوان وئێمەش ناتوانین بەڵێن بە خەڵكی خورماتوو بدەین كە ئاشكراشە وەزعی دارایی ئێستا وشەڕی داعش تاچەند وەزعەكەی ئاڵۆز كردووە.
ـــ لە خورماتوو ژمارەیەك فەرمانبەر هەن دانیشتووی شارەكەن بەڵام دامەزراوەی حكومەتی هەرێمی كوردستانن كەچی لە ڕووی ئەو ماف وئیمتیازاتەوە كە بۆ فەرمانبەرانی سەر بە حكومەتی ناوەند دەكرێت ئهمان بێبەشكراون،ئێووە تا چەند دەتوانن ئەو ماف وئیمیازاتانەیان بۆ بگێڕنەوە.؟
_ ئەوانەی كە ئاماژەیان بۆ دەكەن بە تەنها فەرمانبەران نین، بەڵكو ژمارەیەكی زۆری پێشمەرگەش هەن كە خەڵكی شارەكەن بەڵام چونكە لە لایەن حكومەتی هەرێمی كوردستانەوە دامەزراون وخورماتووش سەر بە حكومەتی ناوەندە لەوانەی كە بۆ فەرمانبەرانی سەر بە حكومەتی ناوەند دەكرێت شمولی ئەم پێشمەرگە وفەرمانبەرانەی سەر بە هەرێمی كوردستان ناكات، سەرەڕای ئەوەش ژمارەیەك خانەوادەی شەهیدو ئەنفالیش هەن كە دانیشتووی شارۆچكەكەن ئەوانیش هیچیان بۆ نەكراوە، هەموو ئەمانەم كردۆتە داواكاری وئاراستەی حكومەتی هەرێمی كوردستانم كردووە وبە لایەنی پەیوەندیدارم وتووە ئەگەر ناتوانن لە سنوری شاری خورماتوو لە چەشنی حكومەتی ناوەند شت بۆ ئەمانە بكەن زەویمان بۆ بكڕن لە سەر حیسابی خۆتان لە ناوچەكە تاكو ئێمەش لە ڕێگەی خۆمانەوە بەسەر ئەوانەی كە ئاماژەم پێدا دابەشی بكەین لە وەڵامدا وتویانە چاوەڕوان بن، نەیانگوتووە نایكەین وتویانە ئارام بگرن چونكە خورماتوو شارێكی كوردستانیە وهەوڵتان بۆ دەدەین.
_ ئێمە لە خورماتوو كێشەكەمان ئەوەیە نوێنەرمان نییە لە پەرلەمانی عێراق یاخود وەكیل وەزیر یاخود هەر كاربەدەستێكی پلەدار بێت بۆ ئەوەی هانای بۆ بەرین – ئێمە كەسێكمان نییە بەرگریمان لێبكات .
ئەگینا حكومەتی ناوەند ناڵێت هیچتان بۆ ناكەم، بۆ نمونە لە لایەن حكومەتی ناوەندەوە پەنجا پارچە زەوی بۆ مامۆستایانی كورد تەرخان كرا بەڵام بەهۆی دروستبوونی كێشەوە لە ناو مامۆستایان ئەو دابەشبونە بۆ كاتێكی نادیار دواخرا.
ـــ لە سەرەتای پرۆسەی ئازادی عێراقەوە حكومەتی هەرێم ژمارەیەك پرۆژەی بۆ خورماتو تەرخان كرد بەڵام ئەنجامنەدرا،، بەرای تۆ هۆكارەكەی بۆ چی لایەك دەگەڕێتەوە.؟
_ ئەگەر ئێوە مەبەستتان لە ناوبردنی بودجەكەیەتی ئەوا شتی وا نییە، چونكە هەر پرۆژەیەك تەرخان بكرێت لە ڕێگەی تەندەرەوە دەكرێت ودواتر ڕاگەیاندنی بۆ دەكرێت ودواتریش دەخەملێندرێت، مەسەلەی لە ناوبردن نییە، بەڵام بۆ نەكراوە ئەوەیان نازانم كەچی لە ئێستاشدا بە هۆی نەبوونی پارەوبودجەوە لە خورماتوو ڕاگیراون وكاریان تێدا ناكرێت.
