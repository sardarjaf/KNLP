خوێندكارانی پەیمانگەی زانستە ئیسلامییەكانی سلێمانی، تێڕوانینیان بەرامبەر د.عەبدوللەتیف ئەحمەد سەلەفی گۆڕاوە، دوابەدوای ئاشكرابونی دۆسییەكەی بەبونی پەیوەندی لەگەڵ یەكێك لەخوێندكارەكانی، هەر بۆیە پێشوازییان لێنەكردو فیكەیان بۆ لێدا لەدوای گەڕانەوەی ناوبراو بۆ پەیمانگەكەی.
سەرلەبەیانی دوێنێ‌ سێشەممە د.
عەبدول لەتیف سەلەفی كە بەڕابەری سەلەفییەكانی كوردستان ناسراوە، بۆ یەكەمجار لەگەڵ هاوسەرە نوێیەكەی گەڕایەوە پەیمانگەی زانستە ئیسلامییەكانی سلێمانی.
چەند خوێندكارێك كە قسەیان بۆ خەندان كردوە، دەڵێن وەكو جاران پێشوازییان لەناوبراو نەكردوە، یەكێكیان وتی "كەهاتووەتە ناو پەیمانگەكەوە فیكەیان بۆ لێداوە"، زیاتر وتی "تەنانەت قسەی ناشرینیان پێوتوە".
ناوەڕاستی مانگی رابردوو پرسی پەیوەندی نێوان عەبدول لەتیف  ئەحمەدو ژنە خوێندكارێكی لەتۆڕە كۆمەڵایەتیەكان وەكو دەنگۆ بڵاوبوەوە، دوای چەند رۆژێك ژمارەیەك بەڵگەی دەنگی لەسەر ئەو پەیوەندیە ئاشكراكرا، هەرچەندە ناوبراو لەڕونكردنەوەیەكدا بونی پەیوەندی لەگەڵ ئەو خوێندكارەدا رەتكردەوەو بە "لێدان لەئیسلام"، ناویان برد.
نەسرین عەبدوڵا، خوێندكاری قۆناغی دووی پەیمانگای زانستە ئیسلامییەكانی سلێمانی بەخەندانی وت كە لەدوای بڵاوبونەوەی تۆمارە دەنگییەكان د.خالید برای عەبدوللەتیف، واژ‌وی بەخوێندكارەكان كۆكردەوە بۆ ئەوەی پشتگیری لە "پاكێتی"، ناوبراو بكەن.
وتی "منیش واژووم كرد"، بەڵام دوای ئەوەی كەزانیویانە هاوسەرگیرییان كردوە بۆچونی ئەو لەسەر ئەو دۆسیەیە گۆڕاوە.
خالید ئەحمەد برای  عەبدول لەتیف ، ئامادەنەبوو هیچ لێدوانێك لەو بارەیەوە بدات دوای ئەوەی خەندان پەیوندیان پێوەكرد.
ئۆرڤان ئاراس لەچاوپێكەوتنەكەیدا لەگەڵ خەندان بەهیچ شێوەیەك ئامادەنەبوو قسە لەسەر تێكچونی پەیوەندیەكانیان بكات لەگەڵ چاوان، چونكە لەڕێی تەلەفونەوە "هەڕەشەی كوشتن"ی لێدەكرێت.
ئامادەش نەبوو ناوی ئەوانەش بڵاوبێتەوە كەهەڕەشەی لێدەكەن.
خوێندكارێكی دیكەی هەمان پەیمانگە كە لەقۆناغی یەكەم دەخوێنێت‌و بەهەڵاڵە خۆی ناساند وتی "ئەگەر ساڵێكی تر بەمن بڵێن بەحسەكەت لاید.
عەبدول لەتیف  رەتیدەكەمەوەو قبووڵی ناكەم".
هەڵاڵە وتی "جاران ئێمە لەڕوومان نەدەهات تەنانەت سەیری د.
عەبدول لەتیف بكەین"، وەك ئاماژەیەك بۆ هەیبەتی ناوبراو لەناو خوێندكارەكاندا، بەڵام وتی " ئێستا بەو شێوەیە نییەو هەیبەتی لەناو خوێندكارەكاندا شكاوە".
پەیمانگەی زانستە ئیسلامییەكانی سلێمانی لەساڵی 2009 دامەزراوەو تا ساڵی 2015 سەر بەوەزارەتی ئەوقاف بووە، دواتر خراوەتە سەر وەزارەتی خوێندنی باڵای حكومەتی هەرێمی كوردستان.
