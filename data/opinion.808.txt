عه‌بادی له‌ووتاری هه‌فتانه‌ی خۆیدا دوپاتی كرده‌وه‌ كه‌سوره‌ له‌سه‌ر هه‌ڵدانه‌وه‌ی په‌راوی لێكۆڵینه‌وه‌ بۆ ئه‌و كه‌سانه‌ی تۆمه‌تبارن به‌هاورده‌كردنی داعش بۆ ناو موسڵ، عێَراق سه‌رباری كێشه‌ ناوخۆیه‌كان و ماڵی لێكترازاوی شیعه‌ كه‌زه‌قترینیان كێشه‌ی نێوان مالكی و عه‌بادیه‌ له‌سه‌ر كه‌وتنی موسڵ، به‌ڵام له‌پرۆسه‌ی به‌ناو جێبه‌جێكردنی یاسادا بۆ خنكاندن و له‌باربردنی سیسته‌می حكومڕانی هه‌رێمی كوردستان زۆر وریانه‌و پێكه‌وه‌ كارده‌كه‌ن بۆ به‌نیشانه‌ گرتنی كورد، شه‌ڕی داهاتویان له‌گه‌ڵ هه‌رێمی كوردستان شه‌ڕێكی دیبلۆماسیانه‌یه‌و شه‌ڕێكه‌ له‌ڕوی سیسته‌می كارگێریه‌وه‌ به‌رده‌وامی پێ ده‌ده‌ن و به‌چه‌كوشی یاسا له‌به‌رژه‌وه‌ندی و سه‌روه‌ری میلله‌ته‌كه‌مان ده‌ده‌ن، به‌وه‌ی به‌نیازن له‌پڕۆژه‌ یاسای بودجه‌ی ساڵی(2018)دا له‌سه‌ر ئاستی پارێزگا مامه‌ڵه‌ له‌گه‌ڵ كوردستاندا بكه‌ن، نه‌ك پێدانی به‌شه‌ بودجه‌ به‌ڕێژه‌ی له‌(17%)، له‌سه‌روبه‌ندی نزیك بونه‌وه‌ له‌كۆتایی پرۆسه‌ی جێبه‌جێكردنی یاسا و سه‌ركه‌وتنی عێراق له‌شه‌ڕی داعش و هاتنه‌ ده‌ره‌وه‌ی هه‌رێمی كوردستان به‌دۆڕاوی شه‌ر بێگومان مه‌رجه‌كانی عه‌بادی زاڵتر ده‌بن و به‌زیوی شه‌ڕ له‌دانوستانیشدا هه‌میشه‌ لاواز ده‌رده‌كه‌وێت، تائێستاش هیچ ئاماژه‌یه‌ك نیه‌ بۆ ئه‌وه‌ی هه‌رێمی كوردستان له‌پڕۆژه‌ یاسای بودجه‌ی (2018) له‌سه‌ر پشكی هه‌رێمی كوردستان شاندی ده‌بێت یاخود له‌داهاتودا په‌رله‌مانی كوردستان ئه‌و بڕیاره‌ ده‌دات.
چه‌ند مانگێك پێش كۆتایی هاتنی ئه‌م كابینه‌یه‌ عه‌بادی یه‌كه‌م چه‌خماخه‌ی مل ملانێ‌ بۆ ڕكابه‌ره‌كه‌ی مالكی داده‌گیرسێنێت، له‌ئێستادا عه‌بادی شانازیه‌كی گه‌وره‌ به‌خۆیه‌وه‌ ده‌كات به‌وه‌ی به‌ناوی پرۆسه‌ی جێبه‌جێكردنی یاساوه‌ ده‌ستی به‌سه‌ر زۆربه‌ی ناوچه‌ جێناكۆكه‌كاندا گرتوه‌و به‌گوته‌ی خۆی پرۆسه‌كه‌ش تاكۆنترۆڵی سه‌رجه‌م كێڵگه‌ نه‌وتیه‌كان و خاڵه‌ سنوریه‌كان و سه‌رچاوه‌ داراییه‌كانی حكومه‌تی هه‌رێمی كوردستان به‌رده‌وام ده‌بێت، ئه‌م پیاوه‌ ده‌رگای لێدوانه‌ ئاگرینه‌كانی دژی ئه‌و كه‌سایه‌تیه‌ سیاسیانه‌ كردۆته‌وه‌ كه‌تۆمه‌تباری كردون به‌كه‌وتنی موسڵ له‌سه‌ر ده‌ستی داعش له‌ناوه‌ڕاستی ساڵی (2014)دا، چاودێره‌ سیاسیه‌كان پێیان وایه‌ لێدانی زه‌نگی ده‌ستپێكردنه‌وه‌ی لێكۆڵینه‌وه‌ له‌ڕوداوه‌كانی موسڵ له‌لایه‌ن عه‌بادیه‌وه‌ بانگه‌شه‌ی خۆسازدانه‌ بۆ هه‌ڵبژاردنه‌كانی ئایاری ساڵی داهاتوو به‌و پێیه‌ی تائێستا له‌ئه‌نجومه‌نی باڵای دادوه‌ری دۆسیه‌ی كه‌وتنی موسڵ یه‌كلایی نه‌كراوه‌ته‌وه‌ به‌ڵكو له‌ژێر فشاری سیاسیدا وه‌ك ڕێفراندۆمه‌كه‌ی كوردستان سڕكراوه‌، له‌كاتێكدا به‌پێیی دۆسیه‌كانی دادكای باڵای تاوانه‌كان تۆمه‌تباری سه‌ره‌كی كه‌وتنی موسڵ مالكی و كۆمه‌ڵێك ئه‌فسه‌ری پله‌ باڵای سه‌ربازین، هه‌روه‌ها ئه‌ندامانی لیژنه‌ی به‌رگری و ئاسایش له‌ئه‌نجومه‌نی نوێنه‌رانی عێراق زۆرێك له‌به‌ڵگه‌ی هۆكاری كه‌وتنی موسڵیان لایه‌ كه‌نه‌دراوه‌ته‌ دادگا، چونكه‌ زۆربه‌یان لایه‌نگری (مالیكی)ین ده‌یانه‌وێت ئه‌و دۆسیه‌یه‌ به‌ته‌واوی دابخه‌ن، له‌هاوینی ئه‌مساڵدا له‌لایه‌ن (موقته‌دا سه‌در)ه‌وه‌ هه‌ڵمه‌تی كۆكردنه‌وه‌ی ملیۆنێك واژۆ بۆ دادگایكردنی تۆمه‌تباری سه‌ره‌كی موسڵ و سپایكه‌ر ڕاگه‌یه‌ندراو سه‌رۆكی ڕه‌وتی سه‌در خۆی یه‌كه‌م كه‌س بوو به‌واژۆكه‌ی هه‌ڵمه‌ته‌كه‌ی ڕاگه‌یاند، ئاماژه‌كانیش له‌دادگاوه‌ وای بۆ ده‌چن ئه‌و دۆسیه‌ له‌ماوه‌یه‌كی نزیكدا بجوڵێنرێت تۆمه‌تباره‌كانیش به‌پێی ماده‌ی (4)ی تیرۆر مامه‌ڵه‌یان له‌گه‌ڵدا ده‌كرێت.
بۆیه‌ ده‌بێت ئه‌ركی سه‌ره‌كی په‌رله‌مانی كوردستان له‌نزیكترین كاتدا ڕوو به‌ڕوو بونه‌وه‌ی ئه‌و هه‌ڕه‌شانه‌ بێت كه‌حكومه‌ته‌كه‌ی عه‌بادی ده‌یه‌وێت له‌ڕێگای ئه‌نجومه‌نی نوێنه‌رانه‌وه‌ بمانكاته‌ نیشانه‌ی مه‌رامه‌كانی خۆیان به‌ناو یه‌كپارچه‌ی خاكی عێراق و سه‌روه‌ری یاساوه‌ هه‌رێمی كوردستان بگێڕێته‌وه‌ بۆ سه‌رده‌می ده‌سه‌ڵاتی ڕژێمه‌كه‌ی سه‌دام حوسێن.
