سەرۆکی حکومەتی ھەرێم ڕایدەگەیەنێت، کێشەی دواکەوتنی موچەی فەرمانبەران چارەسەرکراوەو ھەفتەی داھاتوو موچەی مانگی نیسانی سەرجەم وەزارەتەکان دابەشدەکرێت و دواتر دەست بەدابەشکردنی موچەی مانگی ئایار دەکرێت.
ئێوارەی ئەمڕۆ ٣١ی ئایاری ٢٠١٦، لەمیانەی بەشداریکردنی لەرێوڕەسمی یادی ٤١ ساڵەی دامەزراندنی یەکێتی لەھەولێر، نێچیرڤان بارزانی سەرۆکی حکومەتی ھەرێم لەلێدوانێکدا بۆ ڕۆژنامەنوسان ڕایگەیاند: ئەو ھەڵە تەکنیکییەی لەدابەشکردنی موچە ھەمانبوو، چارەسەرکراوە.
وتیشی:" ھەفتەی داھاتوو کۆتایی بە دابەشکردنی موچەی مانگی نیسان دێت و دەست بەدابەشکردنی موچەی مانگی ئایار دەکرێت".
پێشتریش میدیاکانی پارتی لەسەر زاری سەرچاوەی تایبەتی حکومەتی ھەرێمەوە بڵاویانکردەوە، ئێستا پارەی تەواوی موچەی مانگی نیسانی وەزارەت و دەستەکانی حکومەتی ھەرێمی کوردستان بۆ وەزارەتی دارایی دابینکراوە، لەچەند ڕۆژی داھاتووشدا مووچەی تەواوی فەرمانبەران دابەشدەکرێت و کۆتایی بە دابەشکردنی مووچەی ئەو مانگە دەھێندرێت.
