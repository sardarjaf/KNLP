بەبۆنەی (30-6) بیست و دووەمین ساڵوەگەڕی راگەیاندنی حزبی شیوعی كوردستان گەرمترین پیرۆزبایی ئاراستەی هاوڕێیانمان لەبنەماڵەی شەهیدان و پێشمەرگەی دێرین و زیندانی سیاسی و سەرجەم ئەندامان و دۆستانی حزبمان، حزبی شیوعی كوردستان، دەكەین و ئەو رۆژە بە بۆنەیەكی گرنگ و گەورە لەمێژووی سیاسی شیوعییەكان دەزانین، چونكە لەو رۆژەدا واتا 30-6-1993 رێكخراوی هەرێمی كوردستانی حزبی شیوعی عێراق دووەمین كۆنگرەی خۆیان بەستو دوای گفتوگۆیەكی بابەتی و مەعریفی و بەپشت بەستن بەمەنهەجییەتی فیكری سیاسی ئەو حزبەو لەژێر رۆشنایی میتۆدی ماركسیزم و سوودوەرگرتن لەتێزە زانستییەكانی لینین، تایبەت بەمەسەلەی نەتەوایەتی، كۆنگرە بڕیاری راگەیاندنی حزبی شیوعی كوردستانی دا.
دواتر هەر لەو كۆنگرەیەدا شیوعییەكانی كوردستان بەرنامەو پەیڕەوی ناوخۆی حزبەكەیان پەسەندكردو بنەما رێكخراوەییەكانی حزبیان بڕیار لەسەردرا.
هەڵبەت ئەو گۆڕانكارییە بنەڕەتی و چۆنایەتییەی لەفۆرم و ناوەڕۆكی رێكخراوەیی هەرێمی كوردستانو دواتر فۆرمۆڵەكردن و بەرجەستەكردنی لەراگەیاندنی حزبی شیوعی كوردستاندا تێگەیشتن و قەناعەتی فیكری و سیاسی و وەڵامدانەوەیەكی بابەتییانەی شیوعییەكانی كوردستان و عێراق بوو، بەرامبەر ئەو پێشهات و پەرەسەندن و گۆڕانكارییە گەورانەی كەوا گەلی كوردستان لەراپەڕینی ئازاری 1991 هێنابوویە كایەوەو توانی لەرێگای ئەو داستانە نیشتمانی و نەتەوەییەی كەشیوعییەكان شانبەشانی حزبەكانی تری كوردستانی سەركردایەتیان كرد، كۆمەڵێك سەروەری و دەستكەوتی گەورە بەدەستبهێنێت.
ئێمە لەكاتێكدا یادی (22)مین ساڵەی راگەیاندنی حزبی شیوعی كوردستان دەكەینەوە، بەقووڵی و هەستیاریی درك بەو بارودۆخە سیاسییە ئاڵۆزو تەماوییە دەكەین، كەوا گەلی كوردستان پیایدا رەتدەبێت و هەموو ئەو هەڕەشەو مەترسییە جۆراوجۆرانەش دەبینین، كە لەچەندین لاوە دەوری هەرێمی كوردستانی داوەو كاریگەریی یەكجار نەرێنیان لەسەر دۆخو كایەكانی ژیانی گەلەكەمان داناوە، كەدیارترینیان خۆدزینەوەی حكومەتی بەغدایە لەجێبەجێكردنی دەستوورو یاریكردكردن بەبودجەی هەرێم و شەڕی گەورەی (داعش)ی تیرۆریست، لەدژی گەلی كوردستان.
حزبی شیوعی كوردستان بەهەستكردن بەرامبەر ئەو بارودۆخە ترسناكەو پابەندنەبوون بە بەرژەوەندییە باڵاكانی گەل و نیشتمان، گوتاری سیاسی خۆی دادەڕێژێ و مامەڵە لەگەڵ رووداو و پێشهاتەكان دەكات.
هەربۆیەش ساڵوەگەڕی راگەیاندنی حزبی شیوعی كوردستان دەكەینە دەرفەتێك، كەداوا لەسەرجەم حزب و لایەنە سیاسیەكانی كوردستان بكەین، دوور لەملاملانێی تەسكی حزبایەتی و بەرژەوەندی سیاسی و ئایدیۆلۆژییەكان، مامەڵە لەگەڵ ئەو بارودۆخە ترسناكەدا بكەن و لەوە زیاتر لەرێگای ململانێ و كێبڕكێی نادیموكراسی و نامەدەنییانە، نەبنە مایەی قوڵكردنەوەی ناكۆكییەكان و قوڕستركردنی باری سەرشانی كۆمەڵانی خەڵك.
بەڕاستی هەركەسێك بەوردی سەیری واقیع و رووداوەكان بكات، دەزانێت كەگەلی كوردستان بەدەست كۆمەڵێك قەیرانی گەورەوە دەناڵێنێت، قەیرانی مووچەو سوتەمەنی و كەمی ئاوو كارەباو گرانی بازاڕ و تەشەنەكردنی گەندەڵی و ناعەدالەتی و بەحزبیكردنی كۆی مەسەلە سیاسی و یاسایی و كۆمەڵایەتی و پرسە نیشتمانی و نەتەوەییەكان، بوونەتە مۆتەكەو بارێكی یەكجار قوڕس لەسەر سینگو شانی كۆمەڵانی خەڵكی كوردستان.
وەك حزبی شیوعی كوردستان داوا لەسەرۆكایەتی هەرێم و پەرلەمان و حكومەتی هەرێمی كوردستان دەكەین، كە بایەخی تەواو بەچارەسەری كێشەكان لەرێگای سازانی نیشتیمانی بدەن و هەموو توانا و وزەو هێزێكیان لەپێناوی نەهێشتن و بنبڕكردنی ئەو قەیران و پەتاو كێشە گەورانە بێت، كەتوانا و بڕستی لەگەلەكەمان بڕیوە، نەك لەجیاتی ئەوە بەململانێی حزبی و دوور لەدیالۆگی دیموكراسییانەو مەدەنییانە، قەیرانەكان قوڵترو خەم و گرفت و ئازارەكانی خەڵك زیاتر بكەن.
هەروەها داوا لەسەرجەم حزبەكان دەكەین خواست و داواكاری و چاوەڕوانییەكانی خەڵك كەخۆی لەچاكسازییەكی ریشەیی و قوڵكردنەوەی پڕۆسەی دیموكراسی و پاراستنی مافی مرۆڤ و چەسپاندنی عەدالەتی كۆمەڵایەتیدا دەبینێتەوە، بكەنە پێوەری سیاسەتكردن.
لە(22)مین ساڵوەگەڕی راگەیاندنی حزبی شیوعی كوردستان سەرلەنوێ پەیمان بەگەلی كوردستان و هاوڕێیانی حزبمان دەدەین، كەبەردەوام و هەمیشە رەگەزو مایەی سەقامگیری و سیاسی و بەهێزكردنی پایەكانی ئەزموونی هەرێمی كوردستان و دیموكراسییەت و مەدەنییەت و مافی مرۆڤ دەبین و لەسیاسەتكردن بەرژەوەندییەكانی گەلی كوردستان، لەسەرووی هەموو پێوەرو بەرژەوەندییەك دادەنێین.
