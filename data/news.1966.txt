سه‌رۆك وه‌زیرانی عیراق جه‌ختده‌كاته‌وه‌ كه‌ هێزه‌كانی عیراق ئاماده‌ن بۆ هێرشكردنه‌سه‌ر رێكخراوی تیرۆرستیی داعش له‌ناوچه‌كانی ژێر ده‌سه‌ڵاتیان، داواشی له‌ هاوڵاتیان كرد هاوكار بن له‌ گه‌مارۆدانی چه‌كدارانی ئه‌و رێكخراوه‌، سه‌باره‌ت به‌ كێشه‌كانیش له‌گه‌ڵ هه‌ولێر، عه‌بادی پێی وایه‌ كه‌ هه‌رێمی كوردستان به‌ رێككه‌وتنه‌ نه‌وتییه‌كه‌ی نێوانیان پابه‌ند نییه‌.
له‌ وتاری هه‌فتانه‌ی خۆی، حه‌یده‌ر عه‌بادی، سه‌رۆك وه‌زیرانی عیراق رایگه‌یاند كه‌ له‌ چه‌ند رۆژی رابردوودا، هێزه‌ ئه‌منی و ئاسمانییه‌كان به‌هاوكاریی هاوپه‌یمانیی نێوده‌وڵه‌تی سه‌ركه‌وتنی گه‌وره‌یان به‌سه‌ر رێكخراوی تیرۆرستیی داعش تۆماركردووه‌، وتیشی كه‌ ده‌زگا هه‌واڵگرییه‌كان رۆڵی خۆیان گێڕاوه‌ و به‌وهۆیه‌شه‌وه‌ (عه‌بدوباقی سه‌عدون) تاوانباری ژماره‌ 40 له‌ لیستی داواكراوانی سه‌رانی رژێمی به‌عس ده‌ستگیركرا.
له‌به‌شێكی دیكه‌ی وتاره‌كه‌یدا، عه‌بادی ئاماژه‌ی كه‌مبوونه‌وه‌ی داهاتی نه‌وت و خه‌رجییه‌كانی شه‌ڕی تیرۆرستانی داعش كرد كه‌ عیراقی تووشی قه‌یرانی دارایی كردووه‌، به‌ڵام جه‌ختیكرده‌وه‌ كه‌ عیراق مایه‌پووچ نییه‌ و ده‌ربازن بوون له‌و قه‌یرانه‌ دانبه‌خۆداگرتن و خۆڕاگریی ده‌وێت.
له‌به‌شێكی دیكه‌ی وتاره‌كه‌یدا، سەرۆك وەزیرانی عیراق وتی، هەرێمی كوردستان پابەند نییه‌ بە ڕێككەوتنە نەوتییەكەی لەگەڵ به‌غدا و  رایگه‌یاند كه‌ لە كۆبوونەوەی پێشوویاندا لەگەڵ ژووری قەیرانەكان لە ئەنجومەنی وەزیران، جەختیان لەسەر ئه‌وه‌ كردووه‌ته‌وه‌ كه‌ پێویسته‌ پابه‌ند بن بە خەرج كردنی شایستە دارایییەكانی هەرێمی كوردستان.
عه‌بادی وتیشی: حكومەتی عیراق بە تەواوی بە شایستە دارایییەكانی هەرێمی كوردستانەوە پابەند بووە و لەسەر هەرێمی كوردستانیش پێویستە، ئەو بڕە نەوتە هەناردە بكات كە لە یاسای بودجەی 2015دا بڕیاری لە سەر دراوە به‌ڵام تائێستا هەرێمی كوردستان بە هەناردە كردنی ئەو بڕە نەوتەوە پابەند نەبووە.
