هەر رۆژیلێدەبۆیەوە .. پیرە هێدفۆنی دەبەست، گۆرانییەکان سیمای جۆر بەجۆری بە روخسارە ماندووەکەی دەبەخشی ، بزەی سەر لێو، برۆ هێنانەوە یەك ، جاربەجاریش قاقالێدان، لە حەوشەکەیان دانیشتبوو لەبەر خۆیەوە وتی :- ئەم گۆرانییەی حەمە جەزای رەحمەتی( نا نا مەڕۆ مەڕۆ مەڕۆ ..) رێك ئەو رۆژەم بەبیردێنێتەوە، کە بڕیارمدا بڕۆمە دەرەوە( ببم بە پێشمەرگە )، کەژاڵی هاوسەرم لەبەردەم بەلوعەکە بەدەم حاجەت شتنەوە وتی : دەستم بە دامێنت مەعز بۆ خوا مەڕۆ .. پاشنیوەڕۆیەك هاوڕێیەکی بەبیردا هاتەوە کە پێکەوە پێشمەرگەبون، دەستی خستە سەرشانی ( ئازاد ) ی کوڕی و پێشیخۆیدا بۆ ماڵەکەیان، لەڕێگادا کوڕەکەی دەیوت نازانم ئەم هەمو موڵکو ماڵەی لەکوێ بوو ، گەیشتنە نزیکی ماڵەکەی، سەیر سەیر شەرمیش ناکات لەسەر خانوە سێ نهۆمییەکەی نوسیویوتی ( هذا من فظل ربی )، ئەویش دەستی لەسەر شانی کوڕەکەی داگرتو – وتی باش بوو کوێر بووم و ئەمەم بەچاوی خۆم نەخوێندەوە.
دەمێك بوو خولیای وەنەوشە بوو، کە دەیبینی واقی وڕدەما، نەیدەزانی چۆن وەسفی بکات، سەری بادەدا و دەیوت بەخوا.. جوانە،  جوان چییە ..؟ بەخوا لە جوانیش جوانترە، زۆر ئاواتی دەخواست ببێت بە نسیبی، ماوەیەکی پێچوو هاوسێکەیان هێنای، کە لەبەر دەرگا دەیبینی سەیرێکی دەکرد و ئاخێکی قوڵی بۆ هەڵدەکێشا، ئەمڕۆ برستی لێبڕا، لەدەرگای ماڵی هاوسێکەیانیدا کوڕێکی چوارشانەی باڵابەرز بەدەم خەندەیەکەوە بەرەو هۆڵکەیان پێشوازی لێکرد، بەرامبەری دانیشت، بەکۆنترۆڵەکە تەلەفزیۆنەکەی کوژاندەوە و – وتی هەستم پێکردوە و دەزانم ماوەیەکە دەوروخولی  وەنەوشەت داوە و بەئاواتییەوەی، وانییە ..؟ ئەمیش رەنگی سورهەڵگەڕا بە دەستێکی ئارەقەی ناوچەوانی سڕی و سەری بۆ لەقاند، ئەویش دەستیکرد بە گیرفانیدا و سویچێکی خستە سەر مێزەکەی بەردەمیان، پڕیشە لە بەنزین تا بەنزینی تیادانامێنێت لێیخوڕە، بەڵام بە سەرخۆشی نا و ئاگاداری رێگاوبان بە.
پێشمەرگەیەك مۆڵەتەکەی تەواو دەبێت و دەبێت بگەڕێتەوە بەرەکانی جەنگ دژی تیرۆریستان، کوڕە حەوت ساڵەکەی بەدەم گازگرتن لە سێوە سورەکەی مشتی ، روی دەمی دەکاتە باوکی و زۆر خەمناکانە پێیدەڵێت:-                                                                                                                   -  بابە کەی دێیتەوە ؟                                                                                                    -- دڵی بابە،( ٧ ) ی مانگ تەلەفونم بۆ بکە پێتدەڵێم کەی دێمەوە .
ئێستا منداڵەکە نۆ ساڵانە ، داماوە، دوو ساڵە هەمو حەوتی مانگێك زەنگ بۆ ژمارە تەلەفونەکەی باوکی لێدەدات.
لە دوای کارەساتەخوێناوییەکەی ( پاریس )،( ١٣ ی تشرینی دوەمی ٢٠١٥ )*، کە هامشۆی ئەو شوێنانە دەکەم کە گومانی ئەوەیان لێدەکرێت شەمشەمەکوێرەکانی سەدەی بیستویەك، کاری تیرۆریستی تیادا ئەنجام بدەن، دڵم دەلەرزێت، نەبادا لەبەر ئەوەی ترسنۆکم و گیانی خۆم زۆر خۆشدەوێت، نا .. لەوە دەترسم لەکاتی ئەنجامدانی کارە تیرۆریستییەکەیاندا، شوناسی تیرۆریستەکە بکەوێتە سەر لاشەم و لەبری ئەوەی بە شەهید لەقەڵەم بدرێم بەر لافاوی تف و نەفرەتی مرۆڤایەتی بکەوم.
* لەئێوارەی هەینییە رەشەکەی بەرواری سەرەوە، لە ئەنجامی کاری تیرۆریستانە، کە لە شەش شوێنی جیاجیادا لە پاریس رویاندا ١٤٠ کەس بونە قوربانی و ٢٠٠ کەسیش بریندار بوو.
