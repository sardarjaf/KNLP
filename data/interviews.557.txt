بڵاوبوونەوەی (بەرگی) ئەو پەرتووكە لە تۆڕە كۆمەڵایەتییەكاندا، لێكەوتە و كاردانەوەی زۆری بە دوای خۆیدا هێنا و وەك پەرچەكردارێكیش، كۆمەڵێك ژنی چالاكوان، نووسەر و ڕووناكبیر، لە سلێمانی مانۆڕێكی شوفێرییان دژی لەچاپدانی ئەو كتێبە ئەنجام دا و، پاساودانی بڵاوبوونەوەی وەها پەرتووكێكیان لە ژێر ئەو ناو و ناوەرۆكەدا، ڕەت كردەوە.
ئافرەتان، كە بە بەرزكردنەوەی دروشمی (شەقامەكان بە ئێمەوە جوانن، ئێمەی ژنان بە لێخوڕینی ئۆتۆمبێل خزمەتی خێزان و كۆمەڵگا دەكەین)، ناڕەزایی خۆیان دەرهەق بە وەرگێڕەكە و دەزگا و دامەزراوە رێپێدراوە پەیوەندیدارەكانی چاپكردنی كتێب دەربڕی، بڕوایان وابوو كە بڵاوبوونەوەی ئەو كتێبە، فاكتەرە بۆ بەرتەسككردنەوەی ئازادیی تاكەكەسی، ئەنتی دیموكراسی و بگرە چەسپاندنی مافەكانی مرۆڤیشە.
هەڵبەت، وەك بەشێك لە مامۆستایانی ئایینی و لیژنەكانی فتوای هەرێمی كوردستانیش ئاماژەیان دا، لە یاساكانی ئایینی ئیسلامدا رەوایەتی بەوە دراوە (مرۆڤ بە گشتی و بێ جیاوازیی ڕەگەزی)، مومارەسەی ئەو شتانە بكات كە لە بەردەستیدان، بەڵام بە شێوەیەكی باش كە دواجار زیان بە شیرازەی كۆمەڵایەتیی خێزان و كۆمەڵگاش نەگەیەنێت.
لەوێوە سەرنج و گومانمان لەسەر ئەوە دروست دەبێ بپرسین، لە چ كتێبێكی ئاسمانی و تەنانەت حەدیس و ڕیوایەتەكانیشدا، شوفێریركردنی ئافرەتان حەرام كراوە؟ یان، هیچ یاسایەكی مەدەنی لە هەرێمدا، بە جۆرێك لە جۆرەكان ڕێگەی لە ژنان گرتووە شوفێری نەكەن؟
كەواتا، ئەگەر بیانوو بۆ حەرامكردن و یاساغكردنی شوفێریكردن لە لایەن ئافرەتانەوە، فتوای تەنیا كۆمەڵێك فتوادەری وڵاتە عەرەبییەكانە، (كە دیارە یاسا و رێسا و نەریتە كۆمەڵایەتییەكان، باكگراوند و تێگەییشتن و خوێندنەوەیان بۆ ئایین)، لەگەڵ كۆمەڵگای كوردستانیدا زۆر جیاوازە، دەكرێ بگەینە ئەو باوەڕەی كە وەشاندنی ئەو پەرتووكە، نەك تەنیا خزمەت بە دۆزی ژن و موعانات و كۆژانەكانیان بە دەست كۆمەڵگایەكی پیاوسالارییەوە ناكات، بەڵكوو دروست پێچەوانەی ئاڕاستە و رێسا نەگۆڕەكانی جاڕنامەی گەردوونیی مافی مرۆڤە.
لەو سۆنگەیەشەوە كە هەرێمی كوردستان لافی دیموكراتی لێدەدات و بەشێكی زۆری كۆمەڵگاش باوەڕی بەو وتەیە هەیە كە دەڵێ (دیموكراسی بۆ هەمووانە)، دەخوازێ ڕوو بكەینە بابای وەرگێڕ و بێژین: لێگەڕێ با نیوەی كۆمەڵگا و دایكی نیوەكەی تریشی، وەك پیاو سەربەست بێت و بە ئۆتۆمبێلی خۆی بچێتە دەوام، كە خۆمان و منداڵەكانمان نەخۆش كەوتین، بمانگەیەنێتە نەخۆشخانە و… تا دوايى.
ئاخر چ نەنگییەك لەوەدایە، ژن لەگەڵ خزم و خوێش و دەستەخوشكەكانی پیاسەیەك بكات و، لە سەیرانگایەكدا بە سترانێكی شاد، هەڵپەڕن و دڵخۆش بن؟ یانیش لە ئۆتۆمبێلەكەیاندا گۆرانیی (یەڵڵا شوفێر یەڵڵا، گرفتارم) لێبدەن و كوڵی دڵی خۆیان هەڵڕێژن؟
