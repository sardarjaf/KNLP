لەگەل یەکەمین بینینی سێوەلاسوورەکە بەقەد لقی درەختێکی کێویەوە یەکسەر عاشقی بووم.
تاکە درەختێبوو بەقەد بناری شاخێکەوە، کۆمەڵێ سێویی ڕەنگینی بە سینەوەی هەلواسیبوو، لەناو هەموو سێوەکان سێوەلاسوورەکەم ناوازە و جوودا لە ڕەنگەکانیتر شۆڕببوەوە خوارێ.
سێوەکان پێگەییبوون تەنیا سێوەلاسوورەکەی من نەبێت، چەند ڕۆژێکی مابوو خۆی بە سینەی دایکیا هەلواسێو و بێتە خوارێ!.
ڕۆژێکیان لەگەل سپێدە دۆڵ و سەرتەپڵکەکانم بڕی، لە دوورەوە بینیم سێوەکەم بە درەختەکەوە نەمابوو!..
سەیری ژێر درەختەکەم کرد جگە لە گەلای هەلوەریوو پوشوو خۆڵ چیترم نەبینی.
هەستم کرد کەسێک هاتووە سێوەکانی ڕنیوە و سێوەکان کۆچیان کردووە.
بە شوێن پێی ڕێبوارەکە کەوتم لەناو گوندێکدا هەواڵی سێوەکانم پرسی.
وتیان : دوو سەبەتە سێو بەرەو شار بارکراوە.
چووم بۆ شار بە سۆراخی دۆزینەوەی پیکابە شڕەکەی گوندەکە... دوای گەڕان و ماندوو بوون، دوو سەبەتە سێوەکەم لەلای مێوە فرۆشێکی ناو شار دۆزییەوە .
چیرۆکەکەم بۆ کابرای میوە فرۆش گێڕایەوە.
ئەویش وتی : کوڕم ئەوە سەبەتەیەکی بەتاڵ دەتوانی سێوەکانی تیا بگوازیتەوە ناوی، هیوادارم سێوە لاسوورەکەت بدۆزی.
هەر لەگەل گواستنەوە و بژارکردنی چەند دانە سێوێک لە ناو دەیان سێو، سێوەلاسوورەکەم دەدرەوشایەوە.
لە چنگم گرت وبە کامەرانییەوە وتم:  مامەگیان ئەوە سێوەکەم دۆزییەوە نرخی چەندە ؟ وتی : کوڕم تۆ ئەو ڕێگا دوورەت بڕییوە بۆ خاتری سێوێک چۆن دڵم دێ پارەت لێبسەنم.
کابرای مێوەفرۆش سێوەکەی لەدەست وەرگرتم و سەیری کرد و وتی : ڕاستدەکەیت ئەمە سێوێکی تایبەت وکێوییە ئەگەرچی زوو لە درەختەکەی کراوەتەوە، هێشتا تەواو نەگەییوە، لی تا چەند ڕۆژێکیتر نەیخۆی دەتەپێ و بۆگەن دەبێت!.
سێوەکەم لە باخەل کرد و تا ماڵ ڕانەوەستام، تێکەڵ بە هەنار و پرتەقال  و مێوەیتر لەناو سەبەتەیەک دامنا.
ئەوەندە خۆشمدەویست دوو سێ ڕۆژی بەسەر چوو بوو دڵم نەدەهات قەپی لێبگرم.
دواجار بەناچاری گەزم لە گۆشیەکیگرت، ئای کە سێوێکی بەتام و شیرین و ئاودار بوو.
لە خۆشی تامەکەی خۆم پێنەگیرا قەپ لەسەر قەپم لێگرت.
لە کۆتاییدا چەند دەنکە سێوی ڕەش مایەوە لە ناولەپی دەستم.
ئاواتەخوازبووم بتوانم سێوکیتر بەو شێوەیە و بەوتاموچێژە بدۆزمەوە.
زۆر دڵتەنگ بووم بۆ لەدەسچوونی سێوەلاسوورەکەم.
بەدیار سەبەتە پڕ لە مێوەکەم دانیشتبووم و دامابووم،هەستی تەنیایی باریگرت بەسەرما، یادی بۆنی سێوەکە هێشتا لە ژوورەکەم مابوو.
لەم بێئارامیەمدا بووم و هێشتا دەنکە سێوەکە لەناو لەپی دەستمدا بوو چاوم بە باخچە بچکۆلانەکەی مالدا کەوت.
چالێکم لەباخەکەم هەڵکەند و دەنکە سێوەکانم چاند وقومێ ئاوشمکرد بەسەریا، بەو ئاواتەی سالێکیتر ببێت بەنەمام و خزمەتی بکەم!.
