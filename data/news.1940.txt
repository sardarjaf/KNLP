سەرۆکی حکومەتی ھەرێمی کوردستان لەشاری سلێمانیەوە ئاماژەی بەدابەشکردنی موچەی مانگی ئایاری ٢٠١٦ کردو ڕایگەیاند، چەند ڕێکارێکیان گرتۆتەبەر، ئەو وتی:"بەھیواین بتوانین بەزوترینکات موچەی مانگی پێنجیش دابەشبکەین"، ڕەتیشیکردەوە، سەردانی نەوشیروان مستەفا ڕێکخەری گشتی بزوتنەوەی گۆڕان بکات.
بەیانی ئەمڕۆ نێچیرڤان بارزانی سەرۆکی حکومەتی ھەرێم و جێگری سەرۆکی پارتیی بەسەردانێک گەیشتە شاری سلێمانی، لەبارەی سەردانەکەشیەوە بارزانی وتی:"تەنھا بۆ پیرۆزبایی لەئەدھەم بارزانی ھاتوین".
لەبارەی کۆنەبونەوەی لیژنەی قەیرانەکانیش بۆ ماوەیەکی زۆر، سەرۆکی حکومەت جەختیکردەوە، لەمەودوا ھەموو دوو ھەفتە جارێک لیژنەی ڕوبەڕوبونەوەی قەیرانەکان کۆدەبێتەوە".
لەبارەی سەردانە سیاسیەکانیشی، بارزانی ڕەتیکردەوە بچێتە لای نەوشیروان مستەفا ڕێکخەری گشتی بزوتنەوەی گۆڕان، وتی:"تەنھا بۆ پیرۆزبایی ئەدھەم بارزانی ھاتوم".
لەبارەی مۆڵەتە ١٥ ڕۆژیەکەی ئەنجومەنی پارێزگای سلێمانیشەوە بۆ حکومەتی ھەرێم، نێچیرڤان بارزانی بەتەنزەوە وتی:"ئەنجومەنەکە بۆ خۆی بەشێکە لەحکومەت، ئیتر مۆڵەت بەکێ دەدات؟".
لەبارەی ھەڵوێستی سەرۆکی حکومەت لەسەر سیستمی لامەرکەزیەت، بارزانی جەختیکردەوە، "ئێمە بەھەموو شێوەیەک پشتیوانی لەلامەرکەزیەت دەکەین بۆ سەرتاسەری کوردستان، چونکە پێمانوایە، چارەسەری زۆرێک لەکێشەکان دەکات".
وتیشی:"پشتیوانی ئەو سیستمە بۆ سەرتاسەری ھەرێمی کوردستان دەکەین نەک تەنھا شاری سلێمانی، چونکە ئەو قەیرانانەش کە ھەیە تەنھا پەیوەندیی بەسلێمانیەوە نییە".
