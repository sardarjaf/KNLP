لە باشووری کوردستاندا، لە نزیک دێیەکی قەشەنگ و جواندا، کانییەکی گەورە هەیە.
ئاوێکی زۆری روون و سارد و شیرینی لەبەر دەڕوات.. هەموو خەڵکی دێیەکە بە ئاوی شیرینی ئەو کانییە حەسانەتەوە.
مام هۆمەر پیاوێکی بەتەمەن و دانای دێیەکەیە، خەڵکی دێیەکە زۆر خۆشیان دەوێت.
مام هۆمەر هەر لە منداڵییەوە حەزی لە سەوزایی و لە داری بەردار و گوڵ و گۆڵزار دەکرد.. لەسەر پێشنیاری ئەمیش بوو، کە هەموو ساڵێک لە وەرزی بەهاردا، هەر ماڵێکی دێیەکە، دارێک یا دوو داری بەردار و، دارێکی گوڵیان لە ئەمبەر و ئەوبەری جۆگەی کانییەکەدا دەڕواندن و خزمەتیان دەکردن.. لە ماوەی چەند ساڵێکدا چەمێکی گەورەی داری بەردار و، باخچەیەکی پڕ لە گۆڵەباخ دروست بوون.
لە ئەمڕۆدا خەڵکی دێیەکە، بە بۆنی گوڵەباخە گەشەکانیان مەست دەبن، بە خواردنی میوە خۆشەکانی بەری دارەکانیانشیان خەنی دەبن.
لە نزیکی کانییەکەدا دارگوێزێکی گەورە هەیە، کاتی خۆی مام خەسـرەوی باوکی مام هۆمەر بە نەمامی ئەو دارگوێزەی لە هەورامانەوە هێنابوو، لە رۆژی لە دایکبوونی هۆمەری کوڕیدا لەو شوێنەدا رواندبووی.. مام هۆمەر ئەو دارگوێزەی زۆر لا شیرینە، خزمەتێکی تایبەتی دەکات، چونکە یادگارییەکی جوانی باوکێتی.. خەڵکی دییەکەش بە (دارگوێـزەکەی مام هـۆمەر) ناوی دەبن.. گوێزێکی زۆر ناسک و خـۆش دەگـرێ، هەموو خەڵکی دێیەکە بەشی خۆیانی لێدەخۆن.
ژێر دارگوێـزەکەش، بووە بە ژوانگەی منـداڵان و لاوان.. لەبنیدا یاری دەکەن و هەڵدەپەڕن و بەزم و رەزمی خۆش دەگێڕن.. زۆر جاریش مام هۆمەر و پیاوان و ئافرەتە بە تەمەنەکانی دێیەکە، عەسرەچایەک لەبن دارگوێزەکەدا دەخۆنەوە.. قسەی قوت و گاڵتە و گەپی خۆش دەکەن.
کە مام هۆمەر ئەم دیمەنەی بینی، زۆر دڵگران بوو.. بۆ سبەینێی دوای ئەو رۆژە، کە منداڵکان هاتن و ویستیان وەکو رۆژان لەبن دارگوێزەکەدا یاری بکەن.. مام هۆمەر رێی پێگرتن.
مام هۆمەر: بڕۆن لە پێشا بن دارگوێزەکە لەو لق و گەڵایانە باش پاک بکەنەوە.. ئینجا داوای لێبووردن لە دارگوێزەکە بکەن.
منداڵان: دارگوێزە خۆشەویستەکەمان.. ئێمە دوێنی هەڵەیەکی گەورەمان کرد، ئازاری تۆمان دا، زۆر پەشیمانین، بمان بەخشە، داوای لێبووردنت لێدەکەین.
دارگوێزەکە: منداڵە نازدارەکـان، ئەی نازانن کە منیش حەز بە ژیـان دەکەم.. ئێرە نیشتمانی منیشە.. منیش بوومەتە نیشتمانی بە دەیان چۆلەکەی خنجیلانە کە رۆژانە لە سەر لقەکانمدا دەنیشنەوە و جریوە جریوی خۆشتان بۆ دەکەن.. دارێکی سوودبەخشم ئێوە لە بەرەکەم دەخـۆن، لەژێـر سێبەرەکەمدا یاری دەکەن.. گوریس بە لقەکانمەوە دەبەستن و جۆلانی دەکەن.. من بە رۆژ گازی ئۆکسجیتان پێدەبەخشم و.. گازی دووەمی کاربۆنیش هەڵدەمژم، تا زیان بە ئێوە نەگەیەنێت.. ئەوەش بزانن کە منیش وەکو ئێوە، هەست بە خۆشی و ناخۆشی و بە ئازار دەکەم.
منداڵەکان( بە شەرمەزارییەکی زۆرترەوە): دارگوێزە جوانەکەمان، بەس ئەمجارە لێمان ببوورە، بەڵێن بێ کە هەرگیز کاری ناشیرینی وا دووبارە ناکەینەوە.
دارگوێزەکە (بە زەردەخەنەیەکی ناسکەوە): هـاوڕێ شیرینەکـانم، من ئێوەم زۆر خۆشدەوێ، دەزانم ئێوەش منتان زۆر خۆشدەوێ.. لێتان دەبوورم.. ئاشت بووینەوە.
