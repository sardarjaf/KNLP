روانگه‌ی‌ سوری‌ بۆ مافه‌كانی‌ مرۆڤ بڵاویكرده‌وه‌، له‌سه‌ره‌تای‌ ده‌ستپێكردنی‌ هه‌ڵمه‌تی‌ ئازادكردنه‌وه‌ی‌ مه‌نبه‌ج له‌لایه‌ن هێزه‌كانی‌ سوریای‌ دیموكرات، زیاتر له‌ 130 چه‌كداری‌ داعش كوژراون.
روانگه‌ی‌ سوری‌ ئه‌مڕۆ پێنجشه‌ممه‌ بڵاویكرده‌وه‌، له‌ رۆژی‌ 31ی‌ ئایاری‌ رابردوو كه‌ هه‌ڵمه‌تی‌ ئازادكردنه‌وه‌ی‌ مه‌نبه‌ج ده‌ستپێكرد تا به‌ره‌به‌یانی‌ ئه‌مڕۆ 9ی‌ حوزه‌یران، لانی‌ كه‌م 132 چه‌كداری‌ داعش كه‌ زۆربه‌یان به‌ره‌گه‌ز سوریین به‌هۆی‌ بۆردومانی‌ فڕۆكه‌كانی‌ هاوپه‌یمانان و شه‌ڕكردن له‌گه‌ڵ هێزه‌كانی‌ سوریای‌ دیموكرات (یه‌كینه‌كانی‌ پاراستنی‌ گه‌ل هێزی‌ سه‌ره‌كییه‌ تیایدا) كوژراون.
روانگه‌ی‌ سوری‌ كه‌ باره‌گاكه‌ی‌ له‌ له‌نده‌ن-ی‌ پایته‌ختی‌ به‌ریتانیایه‌ ئاماژه‌ی‌ به‌وه‌شكردووه‌، له‌ماوه‌ی‌ 9 رۆژی‌ هه‌ڵمه‌تی‌ ئازادكردنه‌وه‌ی‌ مه‌نبه‌ج 21 ئه‌ندامی‌ هێزه‌كانی‌ سوریای‌ دیموكرات شه‌هید بوون كه‌ له‌نێویاندا فه‌یسه‌ڵ عه‌بدی‌ سه‌عدون ناسراو به‌ (ئه‌بوله‌یلا) یه‌كێك له‌فه‌رمانده‌كانی‌ یه‌كینه‌كانی‌ پاراستنی‌ گه‌ل هه‌یه‌.
به‌گوێره‌ی‌ ئاماره‌كه‌ی‌ روانگه‌ی‌ سوری‌ بێت له‌و ماوه‌یه‌دا 37  هاوڵاتی‌ مه‌ده‌نی‌ كوژراون كه‌ له‌نێویاندا 14 منداڵ هه‌ن، سێ له‌و منداڵانه‌ برابوون و له‌گه‌ڵ دایك و كچ و كوڕێكیدا له‌ئاكامی‌ بۆردومانكردنی‌ گوندی‌ "خه‌ربه‌ روس" له‌لایه‌ن داعشه‌وه‌ كوژراون.
له‌لایه‌كی‌ تره‌وه‌ ئه‌بو ئه‌مجه‌د، فه‌رمانده‌یی گشتی ئه‌نجومه‌نی سه‌ربازی مه‌نبه‌ج ئه‌مڕۆ رایگه‌یاند" شاری مه‌نبه‌ج له‌سێ لاوه‌ (رۆژهه‌ڵات‌- باكورو باشور) گه‌مارۆ دراوه‌، به‌ڵام له‌پێناو پاراستنی گیانی هاوڵاتیان به‌هۆشیارییه‌وه‌ هێرشه‌كانیان بۆ سه‌ر داعش ئه‌نجامده‌ده‌ن. "
سه‌ره‌تای‌ ساڵی‌ 2014 چه‌كدارانی‌ رێكخراوی‌ داعش ده‌ستیانگرت به‌سه‌ر شاری‌ مه‌نبه‌ج له‌ سوریا ، ئه‌و شاره‌ هاوشان له‌گه‌ڵ شاره‌كانی‌ " باب و جه‌رابلس"ی‌ سنووری‌ له‌گه‌ڵ توركیا به‌یه‌كێك له‌ناوچه‌ سه‌ره‌كییه‌كانی‌ داعش له‌ ریفه‌كانی‌ حه‌له‌ب ئه‌ژمار ده‌كرێت، جگه‌ له‌وه‌ش له‌رووی‌ ستراتیژییه‌وه‌گرنگییه‌كی‌ زۆری‌ هه‌یه‌ بۆ داعش به‌هۆی‌ ئه‌وه‌ی‌ كه‌وتۆته‌ نێوان شاری‌ ره‌ققه‌ ( پێگه‌ی‌ سه‌ره‌كی‌ داعش) و سنووری‌ توركیا.
