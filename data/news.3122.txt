سەرباری بەرزبوونەوی داھاتی ھەرێم لە فرۆشتنی نەوت و داھاتی ناوخۆیی لەئەنجامی زیادکردنی نرخی رسومات، تائێستا حکومەتی ھەرێم وادەی کۆتایی ھاتنی سیستمی پاشەکەوتکردنی موچەی رانەگەیاندووە، SNNیش زانیویەتی جێبەجێکردنی سیستمەکە تەنھا بۆ ماوەی شەش مانگەو لەمانگی تەموزی ئەمساڵ موچەی تەواو دەدرێت.
د.نوری عوسمان بەڕێوەبەری فەرمانگەی ھەماھەنگی و بەدواداچوون لەلێدوانێکدا بە SNNی راگەیاند: ئاگاداری ئەوەنین سیستمی پاشەکەوتی موچە بۆ شەش مانگ دانرابێت و دواتر نەھێڵرێت یان بگۆڕدرێت.
ئەمەش لەکاتێکدایە دەنگۆی ئەوە ھەیە لەکاتی جێبەجێکردنی سیستمی پاشەکەوت، حکومەتی ھەرێم پرسی بەچەند رێکخراوێکی نێودەوڵەتی کردووەو ئەوانیش پێیانڕاگەیاندوون کە جێبەجێکردنی ئەو سیستمە نابێت لەشەش مانگ تێپەڕ بکات و دوای ئەو ماوەیە دەبێ پێدانی موچەی فەرمانبەران ئاسایی بکرێتەوە.
لەوبارەیەشەوە، د.شێرکۆ جەودەت سەرۆکی لیژنەی پیشەسازی و وزەو سەرچاوە سروشتییەکانی پەرلەمان، بە SNNی راگەیاند: ھەر لەسەرەتاوە دژی جێبەجێکردنی سیستمی پاشەکەوت بووین و پێمانوایە کارێکی نایاساییە، لەگەڵ ئەوەشدا ناکرێت بەردەوامی بەجێبەجێکردنی ئەو سیستمە بدرێت، چونکە ھەموو ئەو پاشەکەوتە دەبێتە قەرز لەسەر حکومەت.
وتیشی: "ئاگاداری ئەوە نیم حکومەت لەبەرنامەیدا بێت تەنھا بۆ شەش مانگ سیستمی پاشەکەوت جێبەجێ بکات، بەڵام بەدڵنیاییەوە دەبێت لەئێستادا پاشەکەوت نەمێنێت".
