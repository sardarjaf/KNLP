ئه‌مڕۆ چوارشه‌ممه‌، حكومه‌تی‌ هه‌رێمی‌ كوردستان، وه‌ڵامی‌ راپۆرته‌كه‌ی‌ رێكخراوی‌ لێبوردنی‌ نێوده‌وڵه‌تی‌ دایەوە كه‌ تێیدا هێزه‌كانی‌ پێشمه‌رگه‌ و هێزه‌ هاوپمانه‌كانی‌ به‌ روخاندنی‌ خانوبه‌ره‌ له‌ گونده‌ عه‌ره‌بییه‌كاندا تۆمه‌تبار كردبوو، ئاماده‌یی‌ هه‌رێمیشی‌ بۆ كردنه‌وه‌ی‌ لێكۆڵینه‌وه‌ له‌و بابه‌ته‌ ده‌ربڕٍی‌ و ته‌ئكیدیشی‌ له‌سه‌ر روخانی‌ هه‌ندێك خانوبه‌ره‌ له‌ رووبه‌ڕووبوونه‌وه‌كان له‌گه‌ڵ رێكخراوی‌ تیرۆریستی‌ داعش كرده‌وه‌.
دیندار زێباری‌، سه‌رۆكی‌ لیژنه‌ی‌ تایبه‌ت به‌ هه‌ڵسه‌نگاندن و وه‌ڵامدانه‌وه‌ی‌ راپۆرته‌ نێوده‌وڵه‌تییه‌كان له‌ حكومه‌تی‌ هه‌رێمی‌ كوردستان له‌ به‌یاننامه‌یه‌كدا رایگه‌یاند: "له‌ راپۆرته‌كه‌ی‌ ئه‌مڕۆی‌ رێكخراوی‌ لێبوردنی‌ نێوده‌وڵه‌تی‌ هاتووه‌، هێزه‌كانی‌ پێشمه‌رگه‌ به‌ هه‌ماهه‌نگی‌ له‌گه‌ڵ میلیشیا ئێزدییه‌كان، خانوبه‌ره‌ی‌ هاوڵاتیانی‌ عه‌ره‌بییان روخاندووه‌".
زێباری‌ ده‌ڵێت: "ئێزدییه‌كان هیچ ملیشیایه‌كیان نییه‌، هێزێكی‌ ره‌سمییان هه‌یه‌ كه‌ سه‌ر به‌ وه‌زاره‌تی‌ پێشمه‌رگه‌یه‌ و ئه‌ركی‌ پاراستنی‌ ئێزدییه‌كانی‌ سه‌ر چیای‌ شنگال و دانیشتوانی‌ نێو شاری‌ شنگالی‌ له‌ئه‌ستۆدایه‌، هه‌ندێكی‌ ترییان ئه‌ركه‌كانی‌ خۆیان له‌ به‌ره‌كانی‌ شه‌ڕ دژ به‌ داعش به‌ئه‌نجام ده‌گه‌یه‌نن"، ئاماده‌یی‌ حكومه‌تی‌ هه‌رێمیشی‌ بۆ لێكۆڵینه‌وه‌ له‌و باره‌یه‌وه‌ و وه‌ڵامدانه‌وه‌ی‌ رێكخراوی‌ نێوده‌وڵه‌تی‌ به‌شێوه‌یه‌كی‌ ورد، خسته‌ڕوو".
دیندار زێباری‌ له‌به‌رانبه‌ر تۆمه‌تباركردنی‌ پێشمه‌رگه‌ به‌ رێگرتن له‌ گه‌ڕانه‌وه‌ی‌ هاوڵاتیانی‌ عه‌ره‌ب بۆ ناوچه‌كانیان رایگه‌یاند: "ئه‌و ناوچانه‌ هێڵی‌ رووبه‌ڕووبوونه‌وه‌ی‌ نێوان پێشمه‌رگه‌ و رێكخراوی‌ داعشن، وێڕای‌ ئه‌وه‌ی‌ كه‌ فڕۆكه‌كانی‌ هاوپه‌یمانی‌ نێوده‌وڵه‌تی‌ به‌شێوه‌یه‌كی‌ به‌رده‌وام ئه‌و ناوچانه‌ بۆردومان ده‌كه‌ن"، بوونی‌ مه‌ده‌نییه‌كانی‌ له‌و ناوچانه‌دا به‌ له‌مپه‌ر له‌به‌رده‌م جێبه‌جێكردنی‌ هێرشه‌ ئاسمانییه‌كانی‌ هاوپه‌یمانان له‌ دژی‌ مۆڵگه‌كانی‌ داعش وه‌سفكرد، وێڕای‌ ئه‌وه‌ش ژیانی‌ مه‌ده‌نییه‌كان له‌و ناوچانه‌دا رووبه‌ڕووی‌ مه‌ترسی‌ ده‌بێته‌وه‌.
سه‌باره‌ت به‌ حاڵه‌ته‌كانی‌ روخاندنی‌ خانوبه‌ره‌ له‌ هه‌ندێك گوندی‌ عه‌ره‌بی‌، زێباری‌ رایگه‌یاند: "كاتێك هێزه‌كانی‌ پێشمه‌رگه‌ هێرشییان كرد بۆ رزگاركردنی‌ ئه‌و گوندانه‌ له‌ چنگی‌ چه‌كدارانی‌ داعش، دانیشتوانیان له‌گه‌ڵ چه‌كدارانی‌ داعش رووبه‌ڕووی‌ هێزه‌كانی‌ پێشمه‌رگه‌ بوونه‌وه‌"، روونیشكرده‌وه‌، له‌ رووبه‌ڕبوونه‌وه‌كاندا ژماره‌یه‌ك له‌ هاوڵاتیان و هێزه‌كانی‌ پێشمه‌رگه‌ كوژران و ژماره‌یه‌ك خانوبه‌ره‌ روخان، وێڕای‌ بۆمبڕێژكردنی‌ خانوبه‌ره‌یه‌كی‌ زۆرێك له‌لایه‌ن داعش و ته‌قاندنه‌وه‌یان.
ئه‌مڕٍۆ چوار شه‌ممه‌، رێكخراوی لێبوردنی نێوده‌وڵه‌تی (ئه‌منستی ئینته‌رناشناڵ) هێزه‌كانی پێشمه‌رگه‌ی‌ تۆمه‌تباركرد به‌ تێكدان و كاولكردنی هه‌زاران خانووی هاوڵاتییانی عه‌ره‌ب له‌و گوند و ناوچانه‌ی كۆنترۆڵیان كردوونه‌ته‌وه‌، ته‌ئكیدیشی‌ كرده‌وه‌ كه‌ كاره‌كه‌ به‌مه‌به‌ست كراوه‌ و داواشی‌ له‌ هه‌رێم كرد، به‌زوترین كات ئه‌و كارانه‌ رابگرێت.
لێبوردنی نێوده‌وڵه‌تی كه‌ چاودێری ره‌وشی مافه‌كانی مرۆڤ ده‌كات له‌ سه‌رتاسه‌ری جیهان، له‌ راپۆرتێكیدا  باسی‌ له‌وه‌كرد كه‌ هێزه‌كانی پێشمه‌رگه‌ ئه‌و خانوانه‌ی عه‌ره‌به‌كانیان ته‌قاندوه‌ته‌وه‌ یان به‌ بلدۆزه‌ر ته‌ختیان كردوون یاخود سوتاندویانن، بۆ ئه‌وه‌ی هاوڵاتییانی عه‌ره‌ب دووربخه‌نه‌وه‌، به‌و بیانووه‌ی كه‌ پاڵپشتیی چه‌كدارانی داعشیان كردووه‌.
راپۆرته‌كه‌ی لێبوردنی نێوده‌وڵه‌تی كه‌ وه‌ك خۆیان ده‌ڵێن، به‌وێنه‌ی مانگه‌ ده‌ستكرده‌كان پشتڕاست كراوه‌ته‌وه‌، ئه‌وه‌ پیشانده‌دات كه‌ ئه‌و گوندانه‌ له‌لایه‌ن هێزه‌كانی پێشمه‌رگه‌ و هێزی ئێزدییه‌كان و هێزه‌كانی كوردانی توركیا و سوریا (په‌یه‌ده‌ و په‌كه‌كه‌) كه‌ هاوكاریی پێشمه‌رگه‌ ده‌كه‌ن، كاول كراون.
