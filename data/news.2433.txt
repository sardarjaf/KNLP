وا بڕیاره‌ كۆمه‌ڵی ئیسلامی كوردستان سبه‌ینێ‌ له‌كۆبوونه‌وه‌ی سه‌ركردایه‌تی حیزبه‌كه‌یدا، وه‌زیره‌كه‌ی بۆ حكومه‌تی نوێی عێراق یه‌كلایی بكاته‌وه‌.
ئه‌حمه‌د حاجی ره‌شید ئه‌ندامی سه‌ركردایه‌تی‌و سه‌رۆكی فراكسیۆنی كۆمه‌ڵی ئیسلامی له‌په‌رله‌مانی عێراق به‌خه‌ندانی راگه‌یاند:" وا بڕیاره‌ سبه‌ینێ‌ سه‌ركردایه‌تی كۆمه‌ڵی ئیسلامی كوردستان كۆببێته‌وه‌ بۆ ده‌ستنیشانكردنی وه‌زیری ئه‌و وه‌زاره‌ته‌ی بۆمان ده‌ستنیشكراوه‌ له‌حكومه‌تی نوێی عێراق."
دوێنێ‌ له‌ كۆبوونه‌وه‌ی پێنج لایه‌نه‌ سیاسییه‌كه‌ی كوردستاندا پشكی كورد له‌ حكومه‌تی عێراق به‌م شێوه‌یه‌ یه‌كلایی كرایه‌وه‌ (رۆشنبیری بۆ یه‌كێتی، كۆچ‌و كۆچبه‌ران بۆ گۆڕان، كاروباری ژنان بۆ یه‌كگرتوو، ده‌وڵه‌ت بۆ كۆمه‌ڵ‌، پێشتریش دارایی بۆ پارتی یه‌كلایی ببوه‌وه‌).
سه‌رۆكی فراكسیۆنی كۆمه‌ڵی ئیسلامی له‌په‌رله‌مانی عێراق ئاشكراشیكرد كه‌ هه‌فته‌ی داهاتوو وه‌زیره‌ كورده‌كان له‌په‌رله‌ماندا سوێندی یاسایی ده‌خۆن.
