(گوڵێ) له‌ په‌نجه‌ره‌ی ژووره‌كه‌یه‌وه‌ ته‌ماشای به‌رده‌می ماڵی خۆیانی ده‌كرد كه‌ پارچه‌ زه‌وی یه‌كی فراوان بوو ، جار جار منداڵانی گه‌ڕه‌ك یارییان تێدا ده‌كرد .
(گوڵێ‌) زۆر حه‌زی له‌ گوڵ و دار و دره‌خت و سه‌وزایی بوو ، چونكه‌ ده‌یزانی كه‌ سه‌وزایی سوودی زۆره‌ بۆ مرۆڤ و له‌ هه‌مان كاتیشدا ژینگه‌یه‌كی جوان و پڕ له‌ ئۆكسجین بۆ مرۆڤ ده‌ڕه‌خسێنێت .
له‌گه‌ڵ ئه‌وه‌ش زوو زوو بیری له‌و پرسیاره‌ی مامۆستا (سه‌رهه‌نگ) ده‌كرده‌وه‌ كه‌ له‌ كاتی وه‌رگرتنی نمره‌ی كۆتایی ساڵدا لێی پرسی و ئه‌میش له‌ وه‌ڵامدا پێی وت حه‌ز ده‌كه‌م ببم به‌ ئه‌ندازیار بۆ ئه‌وه‌ی نه‌خشه‌ی كۆشك و ته‌لاری جوان  و سه‌رنج ڕاكێش دروست بكه‌م و كوردستانی جوانی پێ جوانتر بكه‌م .
زۆر ته‌ماشای ده‌ره‌وه‌ی كرد و  زۆر بیری كرده‌وه‌  كه‌ له‌گه‌ڵ بیركردنه‌وه‌یدا خه‌یاڵیش بردی  تا بووه‌  ئه‌ندازیارێكی چالاك و وریا  و به‌ هاوكاری خه‌ڵكی گه‌ڕه‌ك  ئه‌و پارچه‌ زه‌وییه‌ی به‌ جوانترین شێوه‌ و شێواز كرده‌ باخچه‌ بۆ گه‌ڕه‌كه‌كه‌یان   .
له‌ ناوه‌ڕاستدا چیمه‌نێكی جوان و له‌ملاو لاشه‌وه‌ چه‌ندین جۆر گوڵی هه‌مه‌ڕه‌نگی تیادا ڕواند .
له‌ هه‌ر چوار لاشه‌وه‌ چه‌ند جێگایه‌كی  تایبه‌تی دیاری كرد  بۆ ئه‌وه‌ی نه‌مامی تێدا بینێژن ....مامۆستا (سالار)  ی باوكی گوڵێ وتی كچه‌كه‌م با خه‌ڵكی گه‌ڕه‌ك هه‌ر ماڵه‌و   چه‌ند  نه‌مامێك بهێنن و تیایدا بینێژن ، تا ئه‌وانیش  به‌شداربن له‌ سه‌وزكردنی باخه‌كه‌دا .
به‌ڵام (گوڵێ) وتی بابه‌ گیان من وا حه‌ز ده‌كه‌م  له‌و جێگایانه‌ی كه‌ دیاریم كردووه‌ بۆ ناشتنی نه‌مام  با له‌مه‌ودوا هه‌ر ماڵێك منداڵیان بوو  نه‌مامێكی تێدا  بنێژن  ، چونكه‌ خۆیان  ناشتوویانه‌ به‌به‌رده‌وامی  ئاوی ده‌ده‌ن  و خزمه‌تیشی ده‌كه‌ن .
باوكی و هه‌موو ئه‌و كه‌سانه‌ی كه‌ له‌وێ‌ بوون ئه‌م بیرۆكه‌یه‌ی (گوڵێ ) یان به‌لاوه‌ باشبوو  بۆیه‌ ده‌ستخۆشییان لێكرد .
منداڵێكی بچكۆله‌ هاته‌ پێشه‌وه‌ و وتی ئه‌ی خۆ ئه‌م باخچه‌یه‌ی كه‌ ئێوه‌ دروستتان كردووه‌ ناوی نییه‌ ، ئه‌وه‌ بۆچی ناوی نانێن  (باخچه‌ی گوڵێ ) چونكه‌ (گوڵێ ) یه‌كه‌م كه‌س بوو كه‌ بیری له‌و كاره‌ كرده‌وه‌ و وا به‌ زووییش جێبه‌جێی كرد ... هه‌مووان پێشنیاره‌كه‌ی ئه‌و منداڵه‌یان به‌لاوه‌ په‌سه‌ند بوو بۆیه‌باخچه‌كه‌یان ناونا (باخچه‌ی گوڵێ) .
ئیتر هه‌موو منداڵانی گه‌ڕه‌ك به‌یه‌ك ده‌نگ هاواریان كرد (پیرۆزه‌ باخچه‌ی گوڵێ ) .
له‌م كاته‌دا باوكی و دایكی له‌ بازاڕ گه‌ڕانه‌وه‌ و هاتنه‌ ژووره‌وه‌  و پێكه‌وه‌ وتیان ( پیرۆزه‌  گوڵێ  ئه‌مه‌ش دیاری ده‌رچوونه‌كه‌ت ) .كه‌ كۆمه‌ڵێك په‌رتوك و كۆمپیوته‌رێك بوو .
