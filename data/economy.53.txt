به‌پێی شیكارییه‌كی ڕۆیته‌رز، كه‌مبوونه‌وه‌ی یه‌ده‌گی نه‌وتی هه‌رێم، گورزێكی نوێی دیكه‌یه‌ له‌ پیشه‌سازی نه‌وت كه‌ له‌مێژه‌ به‌هۆی ململانێی و قه‌یرانی سیاسی و دابه‌زینی نرخی نه‌وته‌وه‌ تووشی ئیفلیجی هاتووه‌.
ئاژانسی هه‌واڵی ڕۆیته‌رز، پاشنیوه‌ڕۆی ئه‌مڕۆ 10ی ئازار شیكارییه‌كی له‌سه‌ر واقعی كه‌رتی نه‌وتی هه‌رێم بڵاوكردۆته‌وه‌و تێیدا ڕونیكردۆته‌وه‌ به‌هۆی هه‌ندێك گۆڕانكاری نوێ وه‌ یه‌ده‌گی نه‌وتی هه‌رێم تووشی قه‌یرانی زۆر بۆته‌وه‌ و ئه‌وه‌ش وایكردووه‌ سه‌رنجڕاكێشانی كۆمپانیا نه‌وتیه‌كان بۆ یه‌كێك له‌ گه‌وره‌ترین یه‌ده‌گی جیهانی كه‌مببێته‌وه‌.
سه‌رچاوه‌كه‌ ئاشكرایكردووه‌ ئه‌و گۆڕانكارییانه‌ سه‌رچاوه‌ ده‌گرن له‌ پشكنینێكی وردتر بۆ كێڵگه‌ نه‌وتییه‌كانی هه‌رێم، دوای هه‌ڵكه‌ندنی بیره‌ نه‌وتییه‌كان بڕێكی زیاتر له‌ ئاو له‌وه‌ی پێشتر پێشبینی بۆ كراوه‌، ده‌دۆزرێته‌وه‌.
ئاماژه‌شیكردووه‌ به‌وه‌ی هۆكارێكی دیكه‌ كه‌ متمانه‌ به‌ كه‌رتی نه‌وتی هه‌رێم و قازانجی كۆمپانیاكان لاوازتر ده‌كات و باری سه‌رشانی حكومه‌تی هه‌رێمی كوردستان قورستر ده‌كات، بریتیه‌ له‌وه‌ی هه‌رێم به‌هۆی كێشه‌ی ئه‌منی و شه‌ڕه‌وه‌ له‌گه‌ڵ چه‌كدارانی ده‌وڵه‌تی تیرۆریستی ئیسلامی ناسراو به‌ داعشه‌وه‌، ناتوانێت به‌رهه‌مهێنان و هه‌نارده‌كردنی نه‌وت زیاتر بكات.
له‌وباره‌یه‌وه‌ ریچارد مالینسۆن، شرۆڤه‌كاری جیۆپۆلیتیك له‌ كۆمپانیای ڕاوێژكاری ئینێرجی ئاسپێكتس، ده‌ڵێت:" كه‌مبوونه‌وه‌ی ئه‌م دواییه‌ی یه‌ده‌گی نه‌وت، گورزێكی دیكه‌یه‌ له‌ گه‌شبینی سه‌باره‌ت به‌ به‌رهه‌مهێنانی نه‌وتی هه‌رێمی كوردستانه‌وه‌."
جه‌ختیشیكردۆته‌وه‌:" له‌كاتێكدا بڕێكی زۆر له‌ نه‌وت له‌ هه‌رێمه‌كه‌دا هه‌یه‌، كۆمپانیاكان بۆیان ده‌ركه‌وتووه‌ شتێكی ئه‌وه‌نده‌ ئاسان نیه‌ نه‌وت به‌و بڕه‌ی له‌سه‌ره‌تادا پێشبینی بۆ كراوه‌، بدۆزرێته‌وه‌ و به‌رهه‌مبهێنرێت."
له‌نێوان ئه‌و چه‌ند كۆمپانیایه‌ی تا ئێستا له‌ هه‌رێم كارده‌كه‌ن، له‌ چه‌ند مانگی ڕابردوودا سێ له‌و كۆمپانیایانه‌، به‌هۆی كێشه‌ی جیۆلۆجیه‌وه‌ پێداچوونه‌وه‌یان كردووه‌ بۆ خه‌مڵاندنه‌كانی خۆیان بۆ یه‌ده‌گی نه‌وتی زامنكراو له‌گه‌ڵ كه‌مبوونه‌وه‌ی به‌رهه‌مهێنانی نه‌وت.
سه‌رچاوه‌كه‌ ده‌ڵێت به‌ڵام پێداچوونه‌وه‌كان كاریگه‌رییان نه‌بووه‌ له‌سه‌ر چه‌ند كێڵگه‌یه‌كی نه‌وتی له‌چه‌ند ناوچه‌یه‌كی جیاوازی هه‌رێم، له‌وانه‌ش كێڵگه‌ی نه‌وتی شێخان كه‌له‌ لایه‌ن كۆمپانیای گۆڵف كیستۆنه‌وه‌ به‌رێوه‌ده‌برێت، ساڵی پار یه‌ده‌گی‌ كۆمپانیاكه‌ بۆ 639 ملیۆن به‌رمیل به‌رزبۆته‌وه‌.
له‌درێژه‌ی شیكارییه‌كه‌دا ئاماژه‌ كراوه‌ به‌ زیانه‌كانی كۆمپانیای گه‌نه‌ڵ ئێنێرجی به‌جۆرێك مانگی ڕابردوو سێیه‌كی بازاری خۆی له‌ده‌ستداوه‌، دوای ئه‌وه‌ی كۆمپانیاكه‌ داهاتی كێڵگه‌ی نه‌وتی ته‌ق ته‌ق، كه‌ گه‌وره‌ترین كێڵگه‌ی به‌رهه‌مهێنه‌ری نه‌وته‌ له‌ هه‌رێم، به‌ 356 ملیۆن به‌رمیل نه‌وت خه‌مڵاندو به‌هاكه‌ی كه‌مكرده‌وه‌ بۆ یه‌ك ملیار دۆلار.
هه‌روه‌ها  یه‌ده‌گی كێڵگه‌ی (تاوكێ)ی هه‌ندێك دابه‌زیوه‌و به‌پێی خه‌مڵاندنی كۆمپانیاكه‌ كه‌مبۆته‌وه‌ بۆ 631 ملیۆن به‌رمیل.
ئه‌وه‌ش ڕوونكراوه‌ته‌وه‌ كه‌ له‌ نیوه‌ی دووه‌می ساڵی پاردا، ئاسته‌كانی ئاو له‌ كێڵگه‌ی نه‌وتی ته‌ق ته‌قدا، كه‌شه‌ش ساڵه‌ نه‌وتی لێده‌رده‌هێنرێت، به‌شێوه‌یه‌كی به‌رچاو زیادیكردووه‌ و به‌وه‌ش توانای ده‌رهێنانی نه‌وت، سه‌ختتر بووه‌ و پێشبینیه‌كانی پێشووتر زیاده‌ڕه‌وی زۆری تێداكراوه‌.
هه‌ر له‌و باره‌یه‌وه‌ برێندان وارن، شرۆڤه‌كاری ئابووری، به‌ ڕۆیته‌رزی راگه‌یاندووه‌: "ئه‌گه‌ر دوور بڕوانین، ده‌بێت له‌ ڕوانگه‌ی مه‌ترسییه‌ سیاسی و جیۆپۆلۆتیكیه‌كانه‌وه‌ ته‌ماشا بكه‌ین، به‌ڵام كاتێ تۆ هه‌ڵكه‌وته‌ی جیۆلۆجی باشت نه‌بێت و نه‌وت ئه‌وه‌نده‌ به‌ ئاسانی به‌رهه‌منه‌هێنرێت، ئه‌وا ئیتر تۆ ئه‌وه‌نده‌ به‌ حه‌ماس و سه‌نجڕاكێشانه‌وه‌ سه‌یری بابه‌ته‌كه‌ ناكه‌یت و چیدی ئه‌وه‌ چیرۆكی قازانجێكی گه‌وره‌ نیه‌."
پێشتریش، كۆمپانیای عه‌فرین سه‌رجه‌م پێشبینی خۆی بۆ بڕی 190 ملیۆن به‌رمیل یه‌ده‌گی نه‌وتی زامنكراو له‌ كێڵگه‌ی نه‌وتی به‌رده‌ڕه‌ش سڕییه‌وه‌، ئه‌وه‌ش دوای ئه‌وه‌ی برێكی زیاتر ئاو، له‌وه‌ی پێشتر پێشبینی كرابوو، له‌ بیره‌كاندا دۆزرایه‌وه‌.
هه‌روه‌ها كۆمپانیای ئۆریكس پیترۆڵیۆم، دوای په‌یدابوونی بڕێكی زیاتر له‌ ئاو، دوو بیره‌ نه‌وتی خۆی له‌ كێڵگه‌ی نه‌وتی ده‌میرداغ داخست و به‌وه‌ش مه‌ترسی كێشه‌ی جیۆلۆجی هاوشێوه‌ له‌ ناوچه‌كانی دیكه‌ زیاتركرد.
هه‌روه‌ها یه‌ده‌گی نه‌وتی زامنكراوی كۆمپانیاكه‌ له‌ناوچه‌ی هه‌ولێر، به‌ ڕێژه‌ی %21 كه‌مبۆته‌وه‌ بۆ 215 ملیۆن به‌رمیل نه‌وت.
له‌كۆتایی شیكارییه‌كه‌دا هاتووه‌:" كۆمپانیای شیڤرۆن، دووه‌مین كۆمپانیای زه‌به‌لاحی نه‌وتی ئه‌مریكی دوای ئیكسۆن مۆبیل، له‌ كۆتایی ساڵی 2015 دا له‌ خواستی خۆی بۆ وه‌به‌رهێنان له‌ بلۆكی (ڕۆڤی) له‌ باكووری هه‌ولێر په‌شیمان بۆته‌وه‌، به‌ڵام هێشتا به‌رده‌وامه‌ له‌ تاقیكردنه‌وه‌ی بیره‌ نه‌وتیه‌كانی له‌ ناوچه‌ی "سه‌رته‌" له‌ هه‌ولێر".
