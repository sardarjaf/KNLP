كۆبوونه‌وه‌ی سه‌ركردایه‌تی هاوبه‌شی یه‌كێتی و گۆڕان، بۆ یه‌كلاكردنه‌وه‌ی پرسی كاراكردنه‌وه‌ی په‌رله‌مان، ده‌كه‌وێته‌ دوای جه‌ژنی قوربانه‌وه‌، په‌رله‌مانتارێكی یه‌كێتیش رایده‌گه‌یه‌نێت: قسه‌ی كۆتایی له‌گۆڕان وه‌رده‌گرین و ئه‌گه‌ر نه‌گه‌ڕێته‌وه‌ بۆ په‌رله‌مان، یه‌كێتی له‌حكومه‌ت به‌رده‌وام ده‌بێت و پێمانباشه‌ سه‌رۆكی حكومه‌ت وه‌ربگرین، نه‌ك سه‌رۆكی په‌رله‌مان.
دلێر ماوه‌تی جێگری سه‌رۆكی فراكسیۆنی یه‌كێتی له‌په‌رله‌مانی كوردستان به‌ SNNی راگه‌یاند: چاوه‌ڕێی كۆبوونه‌وه‌ی سه‌ركردایه‌تی یه‌كێتی و گۆڕان ده‌كه‌ین، بۆئه‌وه‌ی لیژنه‌ی هاوبه‌شی هه‌ردوولا هاوپه‌یمانێتی فراكسیۆنه‌كان رابگه‌یه‌نن، كه‌ زۆربه‌ی كاره‌كانی ته‌واو بووه‌و ته‌نها كێشه‌ له‌سه‌ر ناوی هاوپه‌یمانێتییه‌كه‌و سه‌رۆكایه‌تییه‌كه‌ی ماوه‌.
وتیشی:" ئه‌گه‌ر گۆڕان وه‌ڵامبداته‌وه‌، پێش جه‌ژن كۆبوونه‌وه‌كه‌ ده‌كه‌ین، ئه‌گه‌ر نا، له‌دوای جه‌ژن قسه‌ی كۆتاییان لیًَ وه‌رده‌گرین، ئه‌گه‌ر ئه‌و هاوپه‌یمانێتییه‌ راگه‌یه‌نرا، ده‌توانین بگه‌ڕێینه‌وه‌ بۆ په‌رله‌مان و هاوسه‌نگییه‌كی سیاسی دروست بكه‌ین".
سه‌باره‌ت به‌وه‌ی ئه‌گه‌ر گۆڕان ئاماده‌نه‌بوو بگه‌ڕێته‌وه‌ بۆ په‌رله‌مان، دلێر ماوه‌تی وتی: "بژارده‌ دیكه‌ی هه‌یه‌، به‌ڵام تاوه‌كو له‌و بزوتنه‌وه‌یه‌ بێئومێد نه‌بین، باسی ناكه‌ین".
وتیشی: "ئه‌گه‌ر گۆڕان نه‌گه‌ڕایه‌وه‌ بۆ په‌رله‌مان و سه‌رله‌نوێ پۆسته‌كان دابه‌شكرانه‌وه‌، وه‌كو یه‌كێتی بیرمان له‌وه‌ نه‌كردۆته‌وه‌ كه‌ سه‌رۆكی په‌رله‌مان وه‌ربگرین، به‌ڵكو سه‌رۆكی حكومه‌ت وه‌رده‌گرین".
