(لێوان) له‌سه‌ر كۆمپیوته‌ره‌كه‌ی ئیشی ده‌كرد ، ورده‌ ورده‌ ئه‌و شتانه‌ی كه‌ مامۆستای خوله‌كه‌ بۆی باسكردبوون ، ئه‌م به‌ كۆمپیوته‌ره‌كه‌ی ئه‌نجامی ده‌دان و پرۆڤه‌ی ده‌كرد.
ئیتر خه‌یاڵ بردییه‌وه‌ بۆلای خولیا و حه‌ز و خه‌ونه‌كانی ، كه‌ له‌ مێژبوو له‌ مێشكیدا بوون و بواری بۆنه‌ڕه‌خسا بـــوو بیانهێنێته‌ دی .
ئه‌مڕۆ هه‌ر زۆر دڵخۆش بوو، چونكه‌ یه‌كه‌م خه‌ونی ده‌رچوون بوو به‌ پله‌یه‌كی به‌رز ، ئه‌ویان هاته‌دی و باوكیشی ئه‌م كۆمپیوته‌ره‌ی بۆ كڕی ، كۆمپیوته‌ریش یه‌كێك بوو له‌ حه‌زه‌كانی ئه‌ویشیان هاته‌دی ، خه‌یاڵ لێوانی به‌ره‌و جیهانی خۆی برد، له‌وێ‌ ئه‌و چیرۆك و هۆنراوانه‌ی كه‌ ده‌ینوسین، ده‌یكردن به‌ناملیكه‌ی ڕه‌نگین و به‌دیاریی ده‌یبه‌خشینه‌ منداڵانی كوردستان.
له‌و خه‌یاڵه‌یدا زۆر شوێن گه‌ڕا ، زۆر منداڵی بینی، كه‌ قسه‌ی له‌گه‌ڵدا ده‌كردن هه‌ركه‌یان حه‌زی له‌شتێك بوو،  هه‌ر له‌ وێنه‌كێشان و گۆرانی و مۆزیكه‌وه‌ تا نووسین و شانۆ و كۆمپیوته‌ر و پله‌ی سته‌یشن و وه‌رزش ومیكانۆ ، به‌ڵام هه‌ر منداڵه‌ بۆ بژێوی ژیانی به‌كارێكه‌وه‌ خه‌ریك بوو، كه‌ دوور بوو له‌ خولیا و ئاواته‌كانیه‌وه‌ .
لێوان هه‌ر له‌ خه‌یاڵه‌كه‌یدا مه‌ڵبه‌ندێكی گــــــــه‌وره‌ی به‌نـــــاوی ( مه‌ڵبه‌ندی حه‌زه‌كانی منداڵ) كرده‌وه‌ كه‌ جێگه‌ی تایبه‌تی بۆ هه‌موو حه‌ز و ئاره‌زووه‌كان تێدا بوو، لێوان یه‌كه‌ یه‌كه‌ ده‌ستی منداڵانی ده‌گرت و هه‌ریه‌كه‌ی ده‌برده‌ ئه‌و شوێنه‌ی كه‌حه‌زی لێیه‌تی ، لێوان ئه‌وه‌نده‌ دڵخۆش بوو، نه‌یده‌زانی چی بكـــــــات .
له‌سه‌ر كورسیه‌ك به‌رامبه‌ر منداڵان دانیشتتبوو، قاقا پێده‌كه‌نی له‌ خۆشیدا ئه‌وه‌نده‌ پێكه‌نی تا له‌ ده‌نگی قا قای پێكه‌نینه‌كه‌ی به‌ئاگا هات .
ئنجا خه‌نده‌یه‌كی بۆ كرد و له‌سه‌ر كۆمپیوته‌ره‌كه‌ به‌ فۆنتێكی گه‌وره‌ نووسی (مـــــه‌ڵبه‌ندی حـــــــــه‌زه‌كانی منداڵ ) .
ئیتر له‌و رۆژه‌ به‌داوه‌ هه‌ر هاوڕێیه‌كی ده‌هات بۆ لای به‌سه‌ر هاته‌كه‌ی بۆ ده‌گێرایه‌وه‌ و باسی خه‌ون و حه‌زه‌كانی خۆی ده‌كرد .
به‌م شێوه‌یه‌ سه‌رجه‌م هاوڕێكانی له‌خۆی كۆكرده‌وه‌ و پێكه‌وه‌ بڕیارندا كه‌ له‌وه‌ و دوا چالاكتربن و كۆشـــش بكه‌ن تا  له‌ دوا رۆژدا خه‌ونه‌كه‌یان بهێننه‌ دی  و مه‌ڵبه‌ندی حه‌زه‌كانی منداڵ به‌راستی بكه‌نه‌وه‌ .
