کچانی گەرمیان چوارەم پیشانگەیان لە سلێمانی بۆ کاری دەستی کردەوە، سەرۆکی گروپەکەش باس لەوەدەکات، ئەوان کارەکانیان بەخۆشەویستیەوە دەکەن و ئامانجیان زیندووکردنەوەی جوانکارییەکانی ژنانی کوردە لەرابردوودا، دەشڵێت"دەمانەوێت کارەکانمان فراوان بکەین تا ئەندازەی سنور بەزاندن".
لەوبارەیەوە جیھان محەمەد سەرۆکی گروپی کچانی گەرمیان "یارانی مێخەکە" بە SNNی راگەیاند: کارەکانی ئێمە زیاتر پێکھاتووە لە مێخەک و کڵاوزەڕ و کاری دەستی بەبەرد و تابلۆی ھەمەجۆر و وتیشی ئەو کاڵایانەی کە شکاون لەکارکەوتوون و بەکاریاندەھێنینەوە و بەشێوەیەکی جوان دەیانخەینەوە ناو ماڵەکان.
وتیشی، ئامانجمان لەم کارە زیندووکردنەوەی ئەو جوانکاریانەیە کەژنانی کورد لە رابردوودا بەکاریانھێناوە و ھەروەھا دەمانەوێت بیسەلمێنین ھێز و توانا و وردەکاری ژن زۆر لەوە زیاترە کە بەڕواڵەت دەبینرێت.
راشیگەیاند: لەبەرنامەماندایە لە شارەکانی تری کوردستان ئەم پیشانگایە بکەینەوە و دەمانەوێت کارەکەمان فراوانتر بکەین تا ئەندازەی سنور بەزاندن، مەبەستیشمان لەوە لەتواناکانی ژناندا ھیچ سنورێک نەبێت،  ھەر بۆیە ژنی کورد سڵی نەکردۆتەوە لە ھەر کارێک کە کردوویەتی.
ئاماژەی بەوەشدا، کارەکانیان بەخۆشەویستیەوە دەکەن و کارێک ناکەن روکەش بێت وەکو ئەو کاڵایانەی کە لەدەرەوە دێت و بۆ ماوەیەکی کەم دەمێنێتەوەو کارێکیش بە خۆشەویستیەوە بکرێت قەت کاڵ نابێتەوە.
