سەرکەوتنی یان سەرنەکەوتنی سەردانی ئەمجارەی بارزانی بۆ کۆشکی سپی بەوە ناپێورێت کەئایا بارزانی توانی یان نەیتوانی لەم سەردانەیدا ئەمریکا و خۆرئاوا بەپرسی ڕاگەیاندنی دەوڵەتی کوردی رازی بکات یان نا.
لەراستیدا سەرکەوتنی ئەم سەردانەی بارزانی لەوەدایە کەبارزانی چەندە توانیویەتی پرسی بەردەوامکردنی پشتیوانیەکانی ئەمریکا بۆ گەلی کوردستان و پڕچەک کردنی پێشمەرگە و بابەتی بەڕەواناسین و بەمارکێتکردنی نەوتی کوردستان لەبازاڕەکانی جیهاندا و مەسەلەی هاوبەشێتی ڕاستەقینەی کورد لەسەروەت و دەسەڵاتەکانی دەوڵەتی عێراق گرنتی بکات و لەزاری کۆشکی سپیەوە ئەم گرنتیە بەگوێی یار و نەیارەکانی هەرێمی کوردستاندا بداتەوە.
بۆ بارزانی سەرکەوتن و جیاوازی ئەم سەردانە لەوەدابوو کەئەو لەلایەک توانی هاوشان لەگەڵ دوو هێزەکەی ناو دەسەڵاتدارێتی بەرێدا هێزەکانی ئۆپۆزسێۆنیش بەتایبەت بزووتنەوەی گۆڕان لەژێر چەتری سەرۆکایەتی خۆیدا بەرەو کۆشکی سپی بەرێت لەلایەکی تریشدا ئەو لەسەردەمێکدا ئەو سەردانەی ئەنجامدا لەسەرکردایەتی کردنی جەنگی داعشدا توانیویەتی سەرکەوتنێکی بەرچاو لەسەرکردایەتیکردنی ئەم جەنگە جیهانیەدا بەدەست بهێنێت.
لێرەدا لەڕوانگەیەکی ئەقڵانیەوە بۆ خەڵکی کوردستانیش ڕەنگە وێڕای ئەو دەسکەوتانەی لەسەرەوە ئاماژەمان پێدان سەرکەوتنی سەفەرەکەی بارزانی لەوەدابێت کەبارزانی لەدوای ئەم سەفەرەوە زیاتر بۆی ڕوون دەبێتەوە کەقسەکردن لەسەر سەربەخۆیی کوردستان و پرسی پەیداکردنی پشتیوانی جیهانی لەم نێوەندەدا بەئەندازەی پشتیوانیە نێودەوڵەتیەکان بەندە بەپرسی زەمینەسازی نێوخۆی و بنەبڕکردنی گەندەلی و یەکخستنی سوپای کوردستان و قوڵکردنەوەی لێبوردەگی و پاراستنی مۆڕاڵی بەیەکەوە ژیان و بنیاتنانی دیموکراسی ڕاستەقینە لەهەرێمەکەیدا کەئەمەش خۆی لەماڵئاوایی کردن لەحزبۆکراتیەتی بیست ساڵەی پارتە سیاسیەکانی هەرێمی کوردستانەوە دەبینێت بۆ حوکمڕانیەتێکی دامەزراوەیی هاوچەرخ و نیشتیمانی کوردی لەم نێوەندەدا دوور لەهەر موزایەدە و پڕوپاگەندەیەکی لایەنداری سپی یان ڕەش، بڕوام وایە بارزانی (کەحاڵی حازر لەغیابی مام جەلال ڕێبەرێکی بێ ڕکابەرە لەجوگرافی کوردیەکەدا) کاتێک دەتواێت ئەمریکا و خۆرئاوا بەپرسی دروستکردنی دەوڵەت رازی بکات کەتوانی نمونەیەکی حوکمڕانی سیاسی تەندروستی خاوەن ڕەوایەتی نێوخۆیی و نێودەوڵەتی بکات بەئەلتەرناتیفی سیستەمی باوی ئێستای هەرێمەکەی بندەستی خۆی،کەسیستەمێکی ئۆلیگارشی حزبۆکرات و مۆنۆپۆڵکاری ئابووی و نەوتی بیرۆکرات و بەکاربەرە.
بارزانی بەبێ ئەوەی گرفتی ڕازیکردنی ئەمریکاو خۆرئاوای هەبێت لەهەر دەمێکدا توانای دروست کردنی دەوڵەتی کوردی لەبەردەست دایە بەمەرجێک ئەو سیستەمە حزبۆکڕات و مۆنۆپۆڵکار و بەکاربەرە نەوتی و بیرۆکراتە بگۆڕێت کەگرۆپێکی ئۆلیگارشی لەپشتێتی .
گروپێک هەموو حزبەکان بەڕێژەی جیاواز بەداخەوە بەشدارن تیایدا.
