كۆمیتەی پەیوەندییە دەرەكیەكانی ئەنجومەنی نوێنەرانی ئەمریكا، گەڵاڵەیەكی بۆ رەتكردنەوەی رێكەوتنە ناوكیەكەی نێوان ئێرانو وڵاتانی پێنج كۆ یەك رەوانەی كۆنگرێسی وڵاتەكەی دەكاتو سەرۆكی فراكسیۆنی زۆرینەی كۆنگرێسیش ئاشكرایكرد، كە سیناتۆرەكان بڕیارنامەی رەتكردنەوەی رێكەوتنەكەی ڤیەننا پەسند دەكەن.
ئاژانسی رۆیتەرز رایگەیاند، ئێد رۆییس، سەرۆكی كۆمیتەی پەیوەندیە دەرەكیەكانی ئەنجومەنی نوێنەرانی ئەمریكا، رۆژی سێشەممە گەڵاڵەیەكی لەسەر رەتكردنەوەی رێكەوتنە ناوكیەكەی نێوان تارانو شەش وڵاتی زلهێزی جیهان رەوانەی كۆنگرێس كردووەو بڕیارە گەڵاڵەكە لە سەرەتاكانی مانگی سێپتەمبەرەوە بخرێتە دەنگدانەوە.
ئێد رۆییس لەوبارەوە بە ئاژانسەكەی گوتووە، رێكەوتنەكەی ڤیەننا ئیمتیازاتێكی لەرادەبەدەری داوەتە حكومەتە ئیسلامیەكەی تاران كە بە ئاشكرا پشتیوانی لە تیرۆر دەكاتو ئەمەش جیهان بەرەوە ئاڵۆزیو ناسەقامگیری زیاتر دەبات.
دەنگی نەیارانی رێككەوتنە ناوكیەكەی ئێران لەكاتێكدا زیاتر لە جاران بەرزتر دەبێتەوە، كە باراك ئۆبامای سەرۆكی ئەمریكا سەرجەم هەوڵەكانی بۆ رازیكردنی سیناتۆرە ئەمریكیەكان خستۆتە گەڕو هەڕەشەی ئەوەشی كردووە، كە كە ئەگەر پێویست بكات مافی ڤیتۆ بەكار دێنێت.
كۆماریخوازەكانی ئەمریكا ئاماژەیان بەوە كردووە كە دڵنیان لەوەی كۆنگرێس رێكەوتنەكەی ڤیەننا رەتدەكاتەوە، بەڵام لە هەوڵی ئەوەدان كە بە دەنگی دوو لە سەر سێی ئەندامانی كۆنگرێس رەتبكرێتەوە بۆ ئەوەی ئیدی ئۆباما نەتوانێ ڤیتۆی بكات.
كۆنگرێسی ئەمریكا تا رێكەوتی هەڤدەی مانگی سێپتەمبەر كاتی هەیە تا رای خۆی لەسەر رێكەوتنە ناوكیەكەی نێوان ئێرانو وڵاتانی پێنج كۆ یەك دەرببڕێت.
