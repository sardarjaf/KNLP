جابر ئەنساری، وتەبێژی وەزارەتی دەرەوەی ئێران لە كۆنگرەیەكی رۆژنامەوانیدا پشتگیری وڵاتەكەی بۆ عێراقێكی یەكپارچە دووپات دەكاتەوەء رایدەگەیەنێت لە ئێستادا مەترسی سەرەكی بۆ سەر عێراق دەوڵەتی خەلافەتی ئیسلامییەء پێویستە بەرپرسانی ئەو وڵاتە لە رێگای گفتءگۆ كردنەوە كێشەكانیان چارەسەر بكەنء تیرۆریستان تێكبشكێنن.
لێدوانەكەی ئەنساری لە وەڵامی پرسیارێكدا هات كە لەلایەن رۆژنامەوانێكەوە لەسەر هەڵوێستی تاران دەربارەی پرسی سەربەخۆیی هەرێمی كوردستان ئاراستەی كرابوو.
ناوبراو رایگەیاند هەڵوێستی ئێران دەربارەی عێراق، سەقامگیریء یەكپارچەیی خاكی ئەو وڵاتەیە كە تێیدا بەرژەوەندی هەموو گەلان پارێزراو بێتء گوتیشی پێویستە لایەنە سیاسیەكان كۆتایی بە ململانێیەكانیان بهێننء یەكپارچەیی خاكی وڵاتەكەیان بپارێزن.
حكومەتی تاران بەردەوام لە هەڵوێستەكانیدا دژایەتی خۆی لەگەڵ پرسی سەربەخۆیی باشووری كوردستان دەربڕیوەء پاش هاتنەئارای پرسی ریفراندۆمء سەربەخۆیی لەلایەن سەركردە سیاسیەكانی ئەو بەشەی كوردستانەوە، لێدوانەكانی تاران لەسەر ئەو بابەتە زیاتر بوون.
