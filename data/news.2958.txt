عه‌لی به‌دری، به‌رپرسی سه‌نته‌ری هه‌ماهه‌نگی سوپای عیراق له‌لێدوانێكیدا به‌خه‌ندانی وت "سه‌رله‌به‌یانی ئه‌مڕۆ ئۆتۆمبێلێكی بۆمبڕێژكراو له‌شاری به‌غدا له‌ناوچه‌ی‌ به‌غدا جه‌دیده‌ له‌به‌رده‌م سینه‌ما به‌یزا ته‌قییه‌وه‌و به‌هۆیه‌وه‌ 18 مه‌ده‌نی كوژران و 55 كه‌سی تریش بریندار بوون".
له‌ته‌قینه‌وه‌یه‌كی تریشدا، كه‌سێكی خۆكوژ به‌پشتێنی بۆمبڕێژكراو خۆی له‌ناو گردبونه‌وه‌یه‌كی سه‌ربازانی سوپای عیراق له‌نزیك سه‌ربازگه‌ی تاجی ته‌قاندۆته‌وه‌و به‌و هۆیه‌وه‌  نۆ سه‌ربازی سوپای عیراق كوژراون و 18 تریش بریندار بوون، ئه‌وه‌ش هه‌ر به‌وته‌ی‌ به‌دری.
سه‌ربازگه‌ی تاجی به‌بنكه‌ی سه‌ره‌كی پشتیوانی ئۆپه‌راسیونی ئازادكردنی فه‌لوجه‌ داده‌نرێت كه‌ هه‌موو پشتیوانیه‌ لۆجستیه‌كان بۆ شه‌ڕه‌كه‌ له‌م بنكه‌یه‌وه‌ ئاڕاسته‌ی فه‌لوجه‌ ده‌كرێت.
به‌رپرسی سه‌نته‌ری هه‌ماهه‌نگی سوپای عیراق چه‌كدارنی داعشی بۆ ئه‌و دوو ته‌قینه‌وه‌یه‌ تۆمه‌تبار كردو وتی "ئه‌وه‌ بۆ كه‌مكردنه‌وه‌ی ئه‌و گوشارانه‌یه‌ كه‌ له‌ فه‌لوجه‌ له‌سه‌ریانه‌".
