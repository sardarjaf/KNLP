قۆناغی‌ دووه‌می‌ ئۆپه‌راسیۆنی‌ رزگاركردنی‌ قه‌زای‌ فه‌لوجه‌ له‌ پارێزگای‌ ئه‌نبار سه‌رله‌به‌یانی‌ ئه‌مڕۆ سێ شه‌ممه‌ ده‌ستیپێكرد، ئه‌وه‌ش به‌وته‌ی‌ فه‌ریق روكن عه‌بدولوه‌هاب ساعیدی‌ فه‌رمانده‌ی‌ گشتی‌ ئۆپه‌راسیۆنه‌كه‌ بۆ خه‌ندان.
ئۆپه‌راسیۆنی‌ ئازادكردنی‌ قه‌زای‌ فه‌لوجه‌ له‌خۆرهه‌ڵاتی‌ پارێزگای‌ ئه‌نبار، به‌ره‌به‌یانی‌ دوێنێ دووشه‌ممه‌ ده‌ستیپێكرد، سوپای‌ عیراقیش هه‌نگاوی‌ یه‌كه‌می‌ پرۆسه‌ی‌ به‌ئازادكردنی‌ چه‌ند ناوچه‌یه‌ك‌و كۆنتڕۆڵكردنه‌وه‌ی‌ ده‌یان كیلۆمه‌تر له‌ژێر ده‌ستی‌ داعش، راگه‌یاند.
فەریق ڕوکن عەبدولوەهاب ساعیدی فه‌رمانده‌ی‌ گشتی‌ ئۆپه‌راسیۆنی ڕزگار کردنی فەلوجه لە لێدوانێکی تایبەتدا بە خەندانی ڕاگەیاند "بەرەبەیانی ئەمڕۆ سێ شەممە قۆناغی دووەمی پرۆسەی ڕزگار کردنی فەلوجه لە لایەن هێزە ئەمنیەکانەوە بەرەو سەنتەری شاره‌کە دەستی پێ کرد".
وتیشی "هێزکانی سوپای عیراق بە هاوکاری حەشدی شەعبی و هێزە عەشایرە سوننەکان لە سێ قۆڵی، سەجر و نعیمە والسد و سەیتەرەی موەزەفین هێرشەکانیان دەست پێ کرد و چاوەڕوان دەکرێت هێزەکانمان بتوانن بە زوترین کات سەنتەری شاری فەلوجه لە چەکدارانی داعش پاک بکەنەوە".
فه‌رمانده‌ی‌ گشتی‌ ئۆپه‌راسیۆنی ڕزگار کردنی فەلوجه پرۆسەکەی بە "تەواوی عیراقی" ناوبرد و جه‌ختیکردەو،ە هیچ ‌هێزێکی بیانی لە ناوچەی شەڕ بوونی نییە و تەنها ڕۆڵەکانی گەلی عیراقن که شارەکانی خۆیان لە تێروریستان پاک دەکەنەوە.
جه‌ختکردنەوەی فەرماندەی گشتی ئۆپەراسیۆنەکەی فەلوجه لە سەر عیراقی بوونی پرۆسەکە لە کاتێکدایە، شەوی ڕابردوو بەشی راگه‌یاندنی بزوتنه‌وه‌ی نوجه‌با -كه‌ گروپێكی چه‌كداری نزیك له‌ ئیرانه‌- چه‌ند وێنه‌یه‌كی ژوری عه‌مه‌لیاتی فه‌لوجه‌ی بڵاوكرده‌وه‌‌ که تێیدا، به‌رونی قاسمی سلێمانی فەرماندەی فەیلەقی قودس له‌گه‌ڵ هادی ئه‌لعامری سه‌رۆكی رێكخراوی به‌در ده‌بینرێت که وه‌ك له‌ وێنه‌كه‌دا ده‌ركه‌وتووه‌ پێده‌چێت تاوتوێی شه‌ڕه‌كه‌ی دوێنێ دووشه‌ممه‌ بکەن.
به‌پێی زانیاریه‌كانی خه‌ندان ، ئێستا دوو ژوری عه‌مه‌لیات له‌ نزیك شاری فه‌لوجه‌ بوونی هه‌یه‌، ژوری یه‌كه‌م وه‌زاره‌تی به‌رگری عیراقی سه‌رپه‌رشتی ده‌كات‌و دوێنێ حه‌یده‌ر عه‌بادی، سه‌رۆكوه‌زیرانی عیراق سه‌ردانی ئه‌و ژوره‌ی كردووه‌.
هه‌روه‌ها ژووری دووه‌م تایبه‌ته‌ به‌هێزه‌كانی حه‌شدی شه‌عبی‌و راوێژكاره‌ ئیرانیه‌كان كه‌ قاسم سلێمانی سه‌رپه‌رشتی ده‌كات.
بەڵام فەریق ڕوکن عەبدولوەهاب ساعیدی وتی‌ "پرۆسەکە لە ژێر چاودێری و کۆنترۆڵی حکومەتی عیراقی و حەیدەر عەبادی فەرماندەی ‌گشتی ‌هێزە چەکدارەکانی عیراق ئەنجام دەدرێت".
