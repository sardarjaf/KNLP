رۆژێک گەردەلوولێکی تاریک و رەش، لە بیابانەوە بەرەو باکوور هەڵیکرد، زیانێکی زۆری بە باخ و، بە دار ودەوەن و، بە سامانی خەڵکی ئەو شوێنانە گەیاند، کە لە پێشێوەی بوون .. بێ بەزەییانە هێلانەی بە هەزاران چۆلەکە و باڵندەی تری رووخاند و ئاوارەی کردن .. ملی نایە کۆمەڵێک داربەڕووەوە .. رووی دەمی لە داربەڕوویەکی ئەستوور کرد .
داربەڕووەکە : ئێمە رێمان پێ نەگرتووی ، ئێرە شوێنی ئێمەیە ، تۆی نامۆ ملت پێوەناوین و، شەڕمان پێ دەفرۆشیت .
گەردەلوولەکە بە ئەوپەڕی هێز و توانایەوە، بە دڵڕەقییەوە، هێڕشی کرد و .. دەستیکرد بە راوەشاندنی داربەڕوەکان .. بەڕووەکانی وەرانن .. گەڵای بە داربەڕووەکانەوە نەهێشت .. لقێکی زۆریانی شکاند و رایماڵێن .. بەڵام هەرچەندی کرد نەیتوانی قەدی داربەڕووە بشکێنێت، یا لە شوێن خۆیان هەڵیان بتەکێنێت .. گەردەلوولە بەزیوەکە، بە شەرمەزاری و بە سەرشۆڕی و رووڕەشییەوە، رۆی و نەما .. سەرکەوتن و سەربەرزی و مانەوەش بۆ داربەڕووە خۆڕاگرەکان بوون .
دوای باران بارین و، هاتنی وەرزی بەهار، داربەڕووەکان چەندین لقی تازەی ناسکیان دەرکرد و، گەڵای سەوز و گەشیان کرد .. بەڕووە وەریوەکانیش لە شوێنی خۆیاندا شین بوون و، رەگیان کرد و .. بوون بە سەدان نەمامی ناسک .. بەجاری ئەو ناوە بوو بە بەڕووستان .. چۆلەکەکانیش گەڕانەوە و، لەسەر لقی دارەکاندا هێلانەی جوانتریان دروستکرد .. دەستیان بە جریوە جریو و بە یاری کرد .
