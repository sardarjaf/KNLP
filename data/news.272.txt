جەنگیز بەشداربووە سەرکێشەکەی بەرنامەی "Kurd Idol"ی کەناڵی کوردسات، توانی ستایلی رۆک لەسەر شانۆی پرۆگرامەکە زیاتر بناسێنێت و بەگۆرانییە سەرنجراکێش و جیاوازەکانی جۆش و خرۆشێکی زۆر بدات بەبینەرەکانی، ھاوکات بەدەنگی لیژنە و ھەوادارانی بگاتە فیناڵی بەرنامەکە و سەرکەوتنێکی باش بەدەست بھێنێت.
جەنگیز یازگی، لەساڵی ١٩٨٧ لەشاری سێرتی باکوری کوردستان لەدایکبووە، لە ساڵی ١٩٩٩ بەھۆی خراپی باردۆخی سیاسی و ئابووری کۆچیانکردووە بۆ ئەستەنبوڵ و لەو کاتەوە لەگەڵ خانەوادەکەی لەوێ دەژین، جەنگیز خاوەنی شەش برا و دوو خوشکە، ماوەی ١٠ ساڵە دەستیکردووە بە کاری ھونەری لەشەقامەکانی ئەستەنبوڵ بەزمانی کوردی و زۆر جاریش بەھۆی ئەوەی کە بەزمانی کوردی گۆرانی وتووە روبەرووی تۆمەتی سیاسی بۆتەوە و لەلایەن پۆلیسەوە دەستگیرکراوە، ھەروەھا لەزۆربەی شارەکانی باکوری کوردستاندا کاری ھونەری لەسەر شەقامەکاندا کردووە، لەدیدارێکی تایبەتی  SNNدا وردەکاری ژیانی خۆی باسدەکات.
جەنگیز: لەتەمەنی بیست ساڵدا دەستم کرد بە میوزیک و گۆرانی لەسەر شەقام، لە زۆربەی شەقامەکان و ناو میترۆ و سەر کەشتیەکان لەئەستنبوڵ میوزیکم دەژەنی و گۆرانیم وتووە، بیرمکردەوە زمانی من تێکچووە، کەزمانی من کوردی بوو، چونکە لەناو تورکدا گەورە بووم، بۆیە بەتورکی گۆرانیم دەوت، کەوتمە پرسیار کردن لە خۆم و بیرم لە سیاسیەت و زمان دەکردەوە، دوای ئەوە دەستمکرد بە لێکۆڵینەوەی زمانی کوردی و بەزمانی کوردی لە شەقامەکاندا گۆرانی وت، ئەوەش بۆ من زۆر سەخت بوو، گوێم لەھونەرمەندان، جوان حاجۆ و شڤان پەروەرو نیزامەدین ئاریج ، دەگرت چونکە ئەوان دەنگی کوردانن لە باکور.
جەنگیز: لە نزیک ماڵی ئێمە زانکۆیەکی پزیشکی ھەبوو سەردانی ئەوێم دەکرد ویستم شتێکیان لێ فێربم، دەنگم خۆش بوو گۆرانیم بۆ دەوتن و یەکێک لە خوێندکارەکان گیتارێکی بەدیاری پێبەخشیم، سەرەتا بەکلاسیک دەستم پێکرد، مامۆستایەکم ھەبوو تەنھا فێری میوزیکی کردووم، بەڵام گۆرانی وتن خۆم بە گوێگرتن فێربووم.
جەنگیز: ژیانی من وەکو کاری ھونەری لە سەرشەقام سەخت بوو، چونکە لەکاتی ژەنینی گیتار و وتنی گۆرانی کوردی لەشەقامەکاندا تورکەکان بێزار دەبوون و ھەندێکجار لەلایەن پۆلیسەوە دەستگیر دەکرام و بەلایەنگیری حزبێک یان گروپێک و تۆمەتی سیاسیان دەخستە پاڵم، بەڵام پەیامی من تەنھا گەیاندنی ھونەری کوردی بوو، ئەمەش بەلای ئەوانەوە جێگای قبوڵ نەبوو،چونکە ھەموو شتێکی کوردی بە سیاسەت تێدەگەن.
جەنگیز: زۆربەی شارەکانی باکور گەڕاوم بۆ کاری میوزیکی شەقامم کردووە، ھەر لەشارەکانی ئامەد و مێردین و سەیبین و قۆسەر و جزیرێ و شرناخ و  جۆلەمێرگ و گەوھەر، لە ھەرشارێک چەند رۆژێک دەمامەوە و لە کۆڵان و ناو بازارەکانیاندا گۆرانی کوردیم دەوت، کوردانی باکوریش زۆریان بەلاوە خۆش بوو و بیرمکردەوە بۆ بەتەنھا لە ئەستەنبوڵ گۆرانی کوردی بڵێم و ویستم ھونەرەکەم پیشانی کوردانی باکور بدەم و لە دوای منیش زۆر لە گەنجانی کورد دەستیانکرد بە کاری موزیک لە کۆڵانەکاندا.
جەنگیز: ھیچ کارێکی ترم نەبووە جگە لە کاری موزیک لە شەقامەکاندا و گیتارەکەم لەگەڵ بێت پێویستم بەھیچی تر نییە و دەتوانم بەشی بژێوی خۆم لەرێگەیەوە پەیدا بکەم.
جەنگیز: ھەندێکجار کەسانێک ھەبووە و ئەوەی توانیبێتم و ھەوڵمداوە فێرمکردووە، بەڵام ھیچ کات نەمویستووە ببمە مامۆستا، لەبەر ئەوەی من کەسێکی ئازادم زۆر دەگەڕێم و نامەوێت بەکارێکەوە ببەسترێمەوە.
جەنگیز: کورد ئایدڵ بەرنامەیەکی گەورەیە و کاتێک ئاگاداری بووم لە رێگای تۆرە کۆمەڵایەتیەکانەوە، پێم خۆشبوو بەشداری بکەم و سەردانی کوردستانی باشور بکەم، ئەمەش بووە ھۆی ئەوەی من لەباشور بناسرێم و دەنگم پێبدەن، زۆر کەس ھەیە دەڵێن پێشتر گوێمان لەکرمانجی نەدەگرت، بەڵام بەھۆی تۆوە گوێی لێدەگرین کە ئەمەش بۆ من زۆر ھەستێکی خۆشەو سەرکەوتنێکی گەورەیە.
جەنگیز: کەسێکی بە ئومێدم ھیچ کات بێ ھیوا نابم بۆیە ھیوام ئەوەبوو بگەمە فیناڵ و ببمە یەکەمی کورد ئایدڵ و بڕواشم بەخۆم ھەبوو.
جەنگیز: چەند پرۆژەیەکم ھەیە کاریان لەسەر دەکەم، بەڵام جارێ نامەوێت ھیچ شتێک ئاشکرا بکەم دەمەوێت بیانکەم بە سوپرایز بۆ ھەوادارانم، لەئێستا من زیاتر ناسراوم لە باکور و باشور و رۆژھەڵات و رۆژئاوا و تەنانەت ئەوروپاش بۆیە دەبێت ئەوان تێر بکەم ئەویش لە رێگای ھونەر و کاری جوانەوە، پێویستە زاراوە جیاوازەکانی زمانی کوردی گۆرانیان بۆ بڵێم.
SNN: پێش بەشداریکردنت لە بەرنامەی کورد ئایدڵ کاری ھونەریت لەسەر شەقام دەکرد، ئامادەیت جارێکی تر لەسەر شەقامەکان، ھەمان کار بکەی؟
جەنگیز: شەقام و کۆڵان راستی منن و لە ناخمدان، لەبەر ئەوە ناتوانم وازیان لێبێنم و رۆح و دڵی من ئەوەی دەوێت و جارجار بەردەوام دەبم، بەڵام ناتوانم وەکو پێشتر بەردەوامبم، من زیاتر لە دە ساڵ لە شەقامەکاندا کاری میوزیکم کردووە.
جەنگیز: لەبەر ئەوەی سستمی تورکیا خراپە بەتایبەت بۆ کوردەکان، لە کافێ و رێستۆرانتەکاندا بۆ ماوەی چەند سەعاتێک گۆرانی دەڵێیت بەپارەیەکی کەم لەگەڵ ئەوەشدا ئەو گۆرانیانەشت پێدەڵێن کە خۆت بەدڵت نیە و ناتەوێ بیانڵێیت، بەڵام لە شەقامەکاندا بەدڵی خۆم دەتوانم گۆرانی بڵێم و کەسایەتی خۆی دروستبکەی.
جەنگیز: دەمەوێت وڵاتێکی ئازاد و بێ سنوور و بێ شەڕ بۆ ھەموو کوردان بێتەدی، لەرووی ھونەریشەوە دەمەوێت میوزیکی مۆدێرنی کوردی بگەیەنمە ئاستێک ھەموو کەس گوێی لێبگرێت، چونکە ئەو ستایلەی من کاری لەسەر دەکەم، کە ستایلی "رۆکە" گوێگری کەمە.
SNN: ھەستت چۆن بوو کاتێک لە بەرنامەکە چوویتە دەرەوە و نەوتوانی ببیت بە یەکەمی کورد ئایدڵ؟
جەنگیز: کاتێک نەمتوانی ببم بەیەکەم بەلامەوە ئاسایی بوو و توشی شۆک نەبووم، چونکە خۆم بۆ ئەوە ئامادەکردبوو، تەنھا شتێک دڵتەنگی کردم ئەویش ئامادەکردنی گۆرانیەک بوو بۆ ئەوکاتەی کە دەبمە یەکەم، بەھۆی ئەوەی لەبەرنامە کرامە دەرەوە نەمتوانی پێشکەشی بکەم.
جەنگیز: ھونەرمەندی زۆر ھەیە گوێیان لێدەگرم دەمەوێت زیاتر فێری سۆرانی ببم لێیانەوە و چەند بەرھەمێک بەزاراوەی سۆرانی ئامادەبکەم، بەتایبەتیش گوێ لە ھونەرمەندان (تاھیر تۆفیق و حەسەن زیرەک و کەریم کابان و قادر دیلان) دەگرم.
جەنگیز: لەکاتی بەرنامەکەدا ھەستم بەخۆشی و جوانی سلێمانی نەکردبوو، بەھۆی سترێسی پرۆگرامەکە و سەرقاڵی بە پرۆڤەکردنەوە، بەڵام دوای تەواوبوونی بەرنامەکە ھەستم بەجوانی و خۆشی سلێمانی و باشی خەڵکەکەی کرد، پاک و خاوێنی شەقامەکان و خانووەکان سەرنجی منی زۆر راکێشا.
جەنگیز: یەکەم کارم کە لەبەرنامەمدایە پێشکەشی بکەم گۆرانیەکە بەزاراوەی سۆرانی، چونکە واھەستەکەم پێویستە بەسۆرانی گۆرانیش بێڵێم لەبەر ئەوەی پەیوەندی لە نێوان باشور و باکوردا زۆر کەمە دەمەوێت ببەمە ھۆکاری دروستکردنی پەیوەندی لە نێوانیاندا.
SNN: تۆ زۆر بە ھەست و سۆزەوە گۆرانیەکان دەڵێیت، چ شتێک ھۆکارە بۆ ئەو ھەموو ھەست و سۆزە؟
