ئه‌ڤه‌ بهژمار بونه‌ هه‌یڤه‌ك و دوو رۆژ ئه‌ز نه‌ رونشتیمه‌ سه‌ر كه‌لێژا خوه‌ و من ئاگه‌هـ ژ كه‌له‌خێ‌ خوه‌ نه‌؛ لده‌ستپێكێ‌ ده‌سته‌كێ‌ من بتنێ‌ هه‌می رابون و رونشتنێن من بۆن، ئه‌وی ده‌ستی ژی هه‌می داخوازیێن من نه‌ دگه‌هاندن، بتنێ‌ مه‌سجا من بۆ ژ بۆ ئه‌وێن لهنداڤ سه‌رێ‌ من، كا ئه‌ز چه‌ند هه‌ست ب ئازارێ‌ دكه‌م.. دڤی ماوێ‌ ئه‌ز ل سه‌ر ڤی ته‌ختی، هه‌ر كه‌سێ‌ من سلاڤه‌ك ژی كریێ‌ دهات و په‌سنا من دكرن، هنده‌ك سه‌روچاڤ چه‌ند ژمێژه‌ بو نه‌كه‌تینه‌ به‌ر چاڤێن من و ئها ئێك ئێكه‌ ئه‌و روژ یێن دهێنه‌ بیرا من، هه‌ر ژ ده‌ما مه‌ ئێك ناسكری و كا چ دناڤبه‌را مه‌ دا هاتیه‌ رویدان و چێبوی.. دڤان روژێن مانا من دا و ئه‌ز كه‌له‌خه‌كێ‌ درێژكری، چه‌ندا حه‌زا رابونه‌ڤه‌ییا من دخواستن دووجار هندا حه‌زدكر ئه‌ز ڤێ‌ جیهانێ‌ بجهـ بهێلم؛ هه‌ر كه‌سێ‌ دهاته‌ هنداڤ سه‌رێ‌ من ده‌ستێن خوه‌ بلنددكرن و دوعایێن خێرێ‌ بو من دخاستن، لێ‌ من دزانی ئه‌و دوعایێن به‌روڤاژی لمن دكه‌ن، ئه‌وان دڤێت ئه‌ز ئێك لایی ببم، یان دژیانێ‌ دا بمینم یان ژی ب ئێك جاری وان بهێلم؛ هه‌ر زوی من مرازا وان دزانی و چه‌ند بێهنا من یا ته‌نگ بێهنا من ته‌نگ تر دكرن.. من كه‌له‌خێ‌ خوه‌ و ئه‌و دهێلان و ئه‌ز لدویڤ سه‌رێ‌ خوه‌ دچووم، هه‌ر ژوورا ئه‌ز دگه‌هشتمێ‌ بهژمار شه‌ش ته‌خت و شه‌ش نه‌ساخ و بكێمی شه‌ش كه‌سێن دی لهنداڤ سه‌رێ‌ وانن و ل به‌ر خزمه‌تا وانن، پترییا وان ژی وه‌ك من دانعه‌مرن و دێ‌ هزركه‌ی ئه‌ڤ قاته‌ بتنێ‌ بو كه‌سێن بناڤ سال ڤه‌چوویی ڤه‌ یێ‌ هاتیه‌ ته‌رخانكرن.
نه‌ روژه‌كێ‌ و دوان و سییان ژوور ژوور من قه‌ست دكرێ‌، كه‌سه‌ك وه‌ك من یێ‌ بێ‌ پێژن نه‌بو، هه‌میان شییان هه‌بون، هندا شیانێن ئاخفتنێ‌ و هندا شیانێن رابون و رونشتنێ‌ و خوه‌ خارن ژی لمن هزره‌ت بو!
دا قه‌ستا كه‌له‌خێ‌ خوه‌ كه‌م و ئێدی من نه‌دڤییا ده‌ستێ‌ من ئازارێن من بگه‌هینته‌ ئه‌ڤێن لهنداڤ سه‌رێ‌ من و خزمه‌تا من دكرن، چه‌ند من خه‌لكه‌ك یێ‌ بخوه‌ڤه‌ مژوول و ماندیكری؛ ئها ئه‌ڤه‌ ئه‌و روژه‌ یا من به‌رهه‌م تێدا چاندی و ئه‌زێ‌ وی به‌رهه‌می دكێشمه‌ به‌ر سینگا خوه‌!!
هه‌میان دزانی ئه‌ڤ قاته‌ یێ‌ بێ‌ وه‌غه‌ره‌ و كێم كه‌سان ده‌رفه‌تا هه‌ی ژێ‌ ده‌ركه‌ڤن، بتنێ‌ دوو كه‌س نه‌بن، ئه‌و نوژدارێ‌ هه‌روو دهاته‌ هنداڤ سه‌رێ‌ من و چاره‌سه‌رییا من دكر و ئه‌ڤ كه‌سێ‌ گیانی ژ قركا مروڤان دهه‌لكێشیت!
هه‌ردوویان ملێن خوه‌ دبه‌ر ئێك را بربون، بتنێ‌ من دزانی ئه‌و هه‌ردوو چه‌ند هه‌ڤركیێ‌ ل سه‌ر مرن و ساخ بونه‌ڤه‌ییا من دكه‌ن.. چه‌ند نوژداره‌كێ‌ سه‌ر ره‌ق بو، نه‌دڤییا من بده‌ست هه‌ڤركێ‌ خوه‌ ڤه‌ به‌رده‌ت و لدوماهی جار دوعایێن نه‌مانا من ژ مانا من زێده‌تر لێدهاتن، لێ‌ سه‌ر ره‌قییا نوژداری، سه‌ر ژ هه‌مییان ستاند و ده‌ستیرییا زڤراندنا من بو مال دوماهی نیشانێن هه‌ڤركیه‌كا شكه‌ستی بون، نوژداری ئیمزا خوه‌ ل سه‌ر كری!
