به‌ ئاماده‌بوونی‌ هه‌ریه‌ك له‌ كۆسره‌ت ره‌سول عه‌لی‌ جێگری یه‌كه‌می‌ سكرتێری گشتی‌ و د.
به‌رهه‌م ساڵح جێگری دووه‌می‌ سكرتێری گشتی‌ و قوباد تاڵه‌بانی‌ جێگری سه‌رۆكی‌ حكومه‌تی‌ هه‌رێمی‌ كودستان و نه‌وزاد هادی‌ پارێزگاری‌ هه‌ولێر و ژماره‌یه‌كی‌ زۆر له‌ ئه‌ندامانی‌ مه‌كته‌بی سیاسی و وه‌زیرانی‌ حكومه‌تی‌ هه‌رێمی‌ كوردستان، ته‌رمی‌ شه‌هیدی‌ فه‌رمانده‌ عه‌مید روكن سه‌فین عه‌بدولمه‌جید له‌ شاری‌ هه‌ولێر به‌خاكسپێردرا.
له‌میانی‌ به‌ڕێوه‌چوونی‌ مه‌راسیمی‌ به‌خاكسپاردنی‌ شه‌هیدی فه‌رمانده‌، كۆسره‌ت ره‌سول له‌ وته‌یه‌كدا باسی له‌ رۆڵ و قاره‌مانێتی‌ شه‌هید سه‌فین و خانه‌واده‌كه‌یان كرد و جه‌ختیشی له‌وه‌ كرده‌وه‌ كه‌ له‌ ده‌ستدانی‌ ئه‌و قاره‌مانه‌ زیانێكی‌ گه‌وره‌یه‌.
له‌ به‌شێكی‌ تری‌ وته‌كانیدا جێگری یه‌كه‌می‌ سكرتێری گشتی‌ ووتی‌:" گه‌لی‌ كورد به‌ هه‌موو شێوه‌یه‌ك رووبه‌ڕووی‌ تیرۆر ده‌بێته‌وه‌و گه‌لێكی‌ ئازادیخوازه‌ و ژیان و به‌خێوكردنی‌ كه‌سوكار و منداڵه‌ شه‌هیده‌كانیش له‌ ئه‌ستۆی حكومه‌تی‌ هه‌رێمی‌ كوردستانه‌".
له‌ به‌شێكی‌ تری‌ مه‌راسیمه‌كه‌دا وتاری‌ بنه‌ماڵه‌ له‌لایه‌ن مه‌لا مه‌جید گوێڕی خوێندرایه‌وه‌، وێڕای سوپاس كردنی‌ به‌شداربووانی‌ مه‌راسیمه‌كه‌، ئاماژه‌ی‌ بۆ ئه‌وه‌شكرد كه‌ شه‌هیدبوونی‌ هه‌ر پێشمه‌رگه‌یه‌ك به‌قه‌د شه‌هیدبوونی‌ كوڕه‌كه‌ی‌ ئازاری‌ ده‌دا.
