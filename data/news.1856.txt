بەھۆی خۆشباوەڕی و فێڵی ھاوڕێیەکیەوە، شیروان بەخواردنی پاقلاوەیەک گیانی لەدەستدا، سەرتیپ و شیرینیش پیلانەکەیان لەسەر ھاوسەرگیری نێوان شیروان و شیرین ئاشکرادەکەن و باسلەوەشدەکەن کە چۆن پەیوەندییەکەیان بەردەوام بووە و سێکسیان کردوە.
شیروان تەمەنی ٢٩ساڵە و دانیشتووی یەکێک لە قەزاکانی پارێزگای سلێمانییە، پیشەی پاسەوانە لە گەراجی پاسەکانی قەزاکەی خۆیاندا، شیروان کەسایەتیەکی خۆشباوەڕ ھەیە و بەزووی دەتوانرێت کاری تێبکرێت لەگۆڕینی ھەڵوێست و بۆچوونەکانی، ئەمەش کێشەی بۆ خۆی و قازانجی بۆ ھەندێک کەس دروستکردوە، شیروان بەھۆی ئەوەی لەمنداڵییەوە خەریکی کارکردنە، لەئێستادا خاوەنی ٢٠ملیۆن دینارە و دەیەوێت ھاوسەرگری بکات، بەڵام سەرتیپی ھاوڕێی ئەو ھەلەدەقۆزێتەوە و دەیەوێت بەھەر ھۆیەک بێت ئەو پارەیەی لێوەربگرێت، بەڵام نازانێت چۆن، بۆیە بیردەکاتەوە خۆی کچێک بۆ شیروان بدۆزێتەوە تا لەو ڕێگەیەوە پارەکەی لێبسەنێت و ئەو بەڵێنەش بەشیروان دەدات، دوای ماوەیەک کچێک بۆ شیروان دەدۆزێتەوە و پێیدەڵێت شیروان کچێکی زۆرباشم بۆ دۆزیتەوە.
سەرتیپ سەرەتا بەشیروان دەڵێت ئەو پارەیەی کە بۆ ژنھێنان داتناوە بیدە بەخۆم و تۆ پەیوەندیت بەھیچەوە نەبێت خۆم ھەموو شتێکت بۆ رێکدەخەم، شیروانیش لەبەرئەوەی کەسی نییە و خۆی بەتەنیایە و لەدوو ژووردا ژیان بەسەردەبات کە لە باوکییەوە بۆی ماوەتەوە، زۆری پێ خۆشدەبێت و سوپاسی ئەو ھەڵوێستەی ھاورێکەی دەکات، راستەوخۆ ھەموو پارەکە بە سەرتیپ دەدات.
سەرتیپ لەبنەڕەتدا کەسێکی خراپە و زۆرکەسی خراپیش دەناسێت، دواتر ژنێک دەدۆزێتەوە کەناوی( شیرین )ە، شیرین کەسێکی خراپە و لەشفرۆشە دەستی لەگەڵ سەرتیپدا تێکەڵە، بۆیە سەرتیپ داوای لێدەکات شوو بکات بەشیروان و لەبەرامبەردا بڕێک پارەی پێدەدات، لەگفتوگۆدا بە پێنج ملیۆن دینار ڕێکدەکەون، ھەروەھا سەرتیپ بە شیرین دەڵێت کە لەڕێگەی ئەم ھاوسەرگیرییەوە جارجار یەکتردەبینن و پەیوەندییەکەیان بەردەوام دەبێت.
دوای چەند رۆژێک شیرین ڕازی دەبێت و سەرتیپ دەچێتەلای شیروان و پێیدەڵێت کە کچێکی بۆ دەھێنێت کەناوی شیرینەو ئاگاداری دەکاتەوە کەھەموو پارەکەی بۆ داوە بە ئاڵتون و جلوبەرگ بۆ شیرین.
سەرتیپ کۆمەڵێک زەرد و زیو و پارچەی زەردی ئاڵتونی بەنرخێکی زۆرکەم بۆ شیرین دەکڕێت، پێیدەڵێت ئەمە ئاڵتونەکانتە، دوای ھەفتەیەک شیرین دەچێتە ماڵی شیروان و شووی پێدەکات و پارەکەی خۆی وەردەگرێت، سەرتیپیش ١٥ ملیۆنەکە دەخاتە گیرفانیەوە.
دوای تێپەڕبوونی ماوەیەک بەسەر پلانەکەدا، سەرتیپ جارجار شەوانە دەچێتە لای شیرین و تا بەیانی بەیەکەوە دەخەون و سێکسیش دەکەن و وەک مێردی ھەڵسوکەوتی لەگەڵ دەکات، تاوای لێدێت جگەلە شەوان زۆرجار سەرتیپ نیوەڕوان دەڕواتەوە بۆلای شیرین لەوێ نان دەخوات و پشوو دەدات، لەسەر حسابی ئەو موچەیەی شیروان وەریدەگرێت.
شیروان ھەست دەکات لەنێوان ژنەکەی و ھاورێکەیدا شتێک ھەیە، بۆیە ماوەیەک چاودێری سەرتیپ دەکات و دواتر دەمەقاڵیەک لەنێوانیاندا دروست دەبێت و پێیدەڵێت کەچیتر سەردانی نەکات، ئەو ھەڵوێستەی شیروان لای سەرتیپ چاوەڕواننەکراوە و بیردەکاتەوە کەبیکوژێت، بەڵام بەجۆرێک کەس پێی نەزانێت.
بۆ جێبەجێکردنی ئەو پیلانەی سەرەتا داوا لە شیرین دەکات لە کوشتنی شیرواندا ھاوکاری بکات و بۆئەوەی کەس پێیان نەزانێت، شیرین یەکەمجار ڕازی نابێت و پێیدەڵێت کە بەھیچ جۆرێک کارێکی لەو شێوەیە ناکەم.
سەرتیپ ڕۆژێک کیلۆیەک پاقلاوە دەکڕێت و پڕی دەکات لەجۆرە دەرمانێکی کوشندەو بۆ شیروانی دەبات بەناوی ئاشتکردنەوەی بەلێنیشی پێدەدات کەچیتر سەردانی نەکات و زۆر قسەی بۆدەکات تاوەکو دڵی بگۆڕێت، شیروان ڕازی دەبێت و پاقلاوەیەک دەخوات، بەڵام دوای کەمتر لە یەک کاتژمێر گیان لەدەستدەدات، دوای ئەوەی شیرین پێیدەزانێت ڕاستەوخۆ لای پۆلیس سکاڵا لەسەر سەرتیپ تۆمار دەکات و دەڵێت کە ناوبراو لە پشت ئەم کارەوەیە.
