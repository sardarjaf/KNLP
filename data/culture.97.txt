بەر لە هەر شتێک هەرێمی کوردستان لە ژێر کارکردی حیزبە چەکدارە قەومی یە کوردییەکاندایە هەر لەسەرەتای شەستەکانەوە ، وە لەژێر دەسەڵاتداریەتی ڕاستەوخۆی ئەواندایە لە سەرەتای ساڵەکانی نەوەتەوە دووای ڕووخانی رژێمی بەعس .
هەموو ئەم حیزبە قەومی و ئیسلامییە کوردی یانە لەسەر بنەمای بڵاوکردنەوەی کۆنەپەرستی و خواپەرستی و بۆچوونی کوێرانەی قەومی و ناسیۆنالیستانەی ڕەگەز پەرستانە دامەزراون ، هەروەها کۆک بوون لەسەر دوژمنایەتی مارکسیزم و چینی کرێکار و زەحمەتکێشانی کوردستان چ لە ڕووی پراکتیکی یەوە چ لە ڕووی تیئورییەوە .
وێڕای وەبەرهێنانەوەی سەرمایە و بەهێزکردنی جێ و پێگەی دەوڵەتە ئیمپریالیستەکانی جیهان لەم ناوچەیە بۆ بە تاڵان بردنی داهات و سەروەتی سروشتی ئەم ناوچەیە خۆشکراوەو کارئاسانیان بۆ کردوون.
سەرباری هەموو ئەمانەش بۆ گەوجکردنی مێشک و زه ینی خەڵکی هەرە زۆری ئەم ناوچەیە و بڵاوکردنەوەی هەرچی بۆچوونی کۆنەپەرست و دواکەوتوانەی عەشایەری و تایەفەگەری و ئیسلامی و خورافاتی هەزاران ساڵەی پێشوو لەم ناوچەیەدا ڕەواج و پەرەیان پێداروە .
کەسایەتی نوشیروان مصطفی و گۆڕان لەم چوارچێوە سیاسی و بەرنامەیە بەدەر نی یە و لەسەر ئەم بنەما فیکری و عەمەلی یە چینایەتی هەڵئەسەنگێنرێت ، ئەو بەشێکە لەم سیستەمە بۆرژواییەی کە لەو ناوچەیەدا کۆمەڵگای هەرێمی کوردستانی ئەبات بەڕێوە ، وە بەشی هەرە زۆری کرێکاران و زەحمەتکێشانی تووشی بێکاری و نەداری و بێ خزمەتگوزاری کردووە و چەوساندنەوەی لە ڕادەبەدەری کرێکاران و هەلومەرجێکی سەخت کە ئەو جەماوەرە تیایدا ئەژی ، بێ مافی و سووکایەتی کۆنەپەرستانە بە ژنان و مناڵان و پیرو پەککەوتەکان و پەرەدان بە ڕاسیسزمێکی کوێرانە و ڕەگەز پەرستانە بەرامبەر بە کرێکارانی بیانی لەوانە عەرەبە عێراقی یەکان …
مێژووی سیاسی نوشیروان مصطفی ئەگەڕێتەوە بۆ بزوتنەوەیەکی پۆپۆلیستانەی چریکیانەی ماو تسی تۆنگی و بە پشت بەستن بە ئایدیای ستالینیستی بۆ سۆسیالیزمێکی قەومی و شۆفێنیایە ، کە لە هەناوی ئەم هەلومەرجە ناوچەیی و جیهانیە دا هاتۆتە دەرەوە .
هەروەها ئەم بزوتنەوە پۆپۆلیستی و ڕیفۆرمیستە شەعبوییە بە ناوی ( کۆمەڵەی مارکسی – لێنینی ) و ( کۆمەڵەی ڕەنجدەرانی کوردستان ) و دواتریش وەک کەسایەتی دووەمی ناو یەکێتی نیشتمانی ڕۆڵی گێڕاوە تا پێکهێنانی بزوتنەوەی گٶڕان لە ساڵی ٢٠٠٦ دا .
لێرەدا پرسیارێک دێتە ئاراوە ئەویش ئەوەیە کە بۆچی لە ساڵی ٢٠٠٦ “گۆڕان ” دروستکرا ؟ قۆناغی سیاسی و حوکمڕانی بەرەی کوردستان دواتر هڵبژاردنی حیزبەکان بۆ پەرلەمان و ڕوخانی دەسەڵاتداریەتی حیزبی بەعس لە ٢٠٠٣ دا ، ئەم قۆناغە قۆناغی نەداری و بێکاری و سەرگەردانی و سەرکوت و دوژمنایەتی هەر بزووتنەوەیەکی شورایی و هەر بۆچونێک و جووڵەیەکی کۆمۆنیستانە ، وە تیرۆر کردنی چەندین هەڵسوڕاوی کۆمۆنیست و ڕادیکاڵ و تێکۆشەر و نوسەرانێکی تێکۆشەر ، کە دژ بە هەلومەرجی ناهەمواری ئەو ناوچەیە ناڕەزایەتیان دەربڕیوە ، دواتر ناچارکردنی چوونە دەرەوەی خەڵکانێکی زۆر لە گەنجان و لاوان لەو ناوچەیە بەرەو هەندەران ، هەموو ئەم تەنگوچەڵە ئابووری و سیاسیانەی کە لەم قۆناغەدا سەریان هەڵدا ، ببونە ماتیریاڵێکی باش بۆ بزوتنەوەیەکی کرێکاری مارکسیستانە دژ بە دەسەڵاتداری یەتی حیزبە حاکمەکانی هەرێمی کوردستان وەک بڵێسەیەکی ترسناک بۆ بۆرژوازی لەو ناوچەیەدا ، ئەمە وێڕای نەبوونی هێزێکی ڕێکخراوی لە م چەشنە ، یان هێزێکی سیاسی کە بتوانێ هەموو ئەم ناڕەزایەتیانە بە قازانجی شۆڕشی سۆسیالیستی لە ناوچەکەدا کۆبکاتەوەو هاوئاهەنگیان بکات و بەقازانجی چینی کرێکار و زەحمەتکێشانی ئەو ناوچەیە بشکێنێتەوە .
هەموو بۆرژوازی کوردی و حیزبەکانیان و بەتایبەت یەکێتی نیشتمانی لە ناوچەی زۆنی سەوزدا ئەبوایە بە هەر نرخێک بوایە ئەم هێزەی دروست بکردایە کە باس لە نەداری و نەهامەتی و فساد و بژێوی باشتر بۆ ژیانی خەڵک بکات ، کە لە پێناو گەوجکردن و بەلاڕێدا بردنی ناڕەزایەتی خەڵکی کرێکاراو زەحمەتکێشی کوردستان بوو.
کە ئاکامەکەی بە تەسلیم بوونی ئەم جەماوەرە بوو بە دەسەڵاتداریەتی ئەم چینە بۆرژوا تازە پێ گەیشتووە سەرمایەدارە فینانسییە نوێیە ی کورد ، کە لەسەر بەرهەمی نەوت و گومرگ و بودجەی ووڵاتە ئیمپریالیستەکان و فەراهەم کردنی هەموو زەمینەکانی بەستنەوەی بازاڕی کەڵەکەی سەرمایەو جاسوسی کردن و دوژمنایەتی نەیارانی تێکۆشەرو شۆشگێر و تیرۆرکردنیان .
زۆربەی هەرەزۆری خەڵکی کرێکارو زەحمەتکێشی کوردستانیان بە هۆشی کوردایەتی و ڕزگاری نیشتمانی و زەمینەسازکردن بۆ تەشەنەو بڵاو کردنەوەی بیڕوڕای ئیسلامی و مەزهەبی و خورافات و ..هتد گەوجێندران و مێشکیان لەباربرا .
ئەرک و فەرمانی چینایەتی نوشیروان مصطفی و گۆڕان نمایەندەیی کردنی ئەم بزووتنەوە دژ بە کۆمۆنیزم کرێکاران و زەحمەتکێشانەی ئەو ناوچەیە بوو .
هەر بۆیە ئەوان سەرکەوتوو بوون لە درێژە دان بە تەمەنی دەسەڵاتداری یەتی پارتی و یەکێتی و حیزبە ئیسلامییەکان و بەکرێگیراوەکانی دەوروپشتیان .
ئەم نمایشەی کە بە بزوتنەوەی گۆڕان بۆ بە گۆڕ سپاردنی نوشیروان مصطفی سازکرا بۆ خودی نەوشیروان مصطفی نەبوو ، نمایشێکی هاوبەشی هەموو لایەن و هێزو حیزبە کوردیەکان بوو بەدەسەڵاتدارو بێ دەسەڵاتەوە وە لەڕیزی پێشەوە یان یەکێتی و پارتی و حیزبە ئیسلامی یەکان بوو بۆ درێژە دان بە تەمەنی دەسەڵاتداریەتی خۆیان هەموو بەیەکەوە .
مەبەست لەم نمایشە درێژە دان بوو بە تەمەنی بزووتنەوەی (گۆڕان ) وەک هێزێکی چەواشە سازو خڵەتێنەری کرێکار و زەحمەتکێش بۆ وەدی هێنانی ڕیفۆری سیاسی و ئابووری و پێکهێنانی دەوڵەتێکی سۆکۆلار و مەدەنی و عیلمانی و لێبڕال و باس کردنی لە چەسپاندنی یاسا کردن کە مەبەست لە یاسای ئابووری بۆرژوازیانەیە بۆ کەڵکەی سەرمایە بەشێوەیەکی چاودێرکراو لە لایەن دەوڵەت و یاسا و کۆنتڕۆڵ کردنی لەدەستی بۆرژوازی حاکمدا .
نمایشێک بوو کە بەهەر شیوەیەک بێت خەڵکی گەوج بکەن و بیانخەنە گریان و قوڕبکەن بەسەری خۆیاندا ، لە پێناو دەرکەوتنی سەرانی تازەو کەسایەتی تازەی بزووتنەوەی گٶڕان وەک دڵسۆزانی خەڵکی نەدارو زەحمەتکێشی کوردستان .
لە هەمو بزووتنەوەیەکی کۆمەڵایەتی و سیاسیدا خەڵکی کارێزمای خۆی ئەهێنێتە سەر شانۆی سیاسی ، بەڵام ئەوەی کە خەڵکی کرێکار و زەحمەتکێشانی کوردستان نایزانن و سەریان لێشێوێندراوە ئەوەیە کە بزوتنەوەی ( گۆڕان ) و نوشیروان مصطفی نمایەندەی چ چین و توێژێک بوو لە کۆمەڵگای کوردیدا !
بەرنامەی سیاسی و فیکری ئەم بزووتنەوەیەو خودی نوشیروان مصطفا ش کە کارگێڕی بزووتنەوەکە بوو ، ئەویە کە ئەمان تەواوی بزووتنەوەکەیان نمایەندەی بۆرژوالێبڕالە نوێکانی کوردستانن و تێئەکۆشن بۆ کەڵەکەی سەرمایەی زیاتر بە ناوی گەشەی بازاڕی هەرێمی کوردستان ، هەموو ئەم بەرنامەیەش بەبێ چەوساندنەوەو تەقەشوف و مووچەبڕین لەسەر سفرەی خاڵی کرێکار ان و زەحمەتکێشانی کوردستان مەحاڵە بێتە دی .
ڕۆشەنبیرانێکی گرگنی ( قەزەمی ) ووردەبۆرژوازی و ئاسۆتەسکی نیشتمانپەروەری قەومی و پاشکۆی بۆرژوازی بەناوی مرۆڤ دۆستی و ئیشارەدان بە گرنگی مرۆڤ و دڵسۆزی بۆ نیشتمانی کورد و نیشتمانپەورەری بە شێوەیەکی گشتی ، ئەیانەوێت چاوپۆشی لەم ڕۆڵە چینایەتی یەی دژ بە کرێکارو زەحمەتکێشی کوردستانی بزووتنەوەی ( گۆڕان ) بکەن و بزووتنەوەی کوردایەتی و حیزبەکانیان و ڕۆڵی سەرەکی نوشیروان مصطفی لە بردنە پێشەوەی ئەم سیاسەتەدا بشارنەوەو بە پیرۆز لە قەڵەم بدەن .
ڕۆڵی تێکۆشەران و کرێکارانی مارکسیست ئەوەیە ، کە هەنگاو بەهەنگاو ڕۆڵ و کارکردی هەموو سەرانی بۆرژوازی کورد و ووردە بۆرژوابەکرێگیراوەکانی ئەو ناوچەیە بە هەر شێوەیەک کە بتوانن بخەنە ڕوو و مۆڵەت نەدەن کە ئەوان بتوانن یاری بە مێشک و نەبوونی زانیاری و تێگەیشتنی ووشیاری چینایەتی کرێکاران و زەحمەتکێشان لە ڕۆڵی خۆیان و هاوپشتی چینایەتیان لە گەڵ کرێکارانی ناوچەکە و ڕزگاری ئەوان و ناوچەکە لە گرەوەی هێنانەخوارەوەی دەسەلاتداری یەتی بۆرژوازی و بنیاتنانی سۆسیالیزمێکی ئەنتەرناسیۆناڵە لە گەڵ هاوچینەکانیان لە ناوچەکەدا .
