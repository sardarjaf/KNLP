رێكخراوی‌ تاڵیبان ئه‌مڕۆ یه‌كشه‌ممه‌ به‌فه‌رمی‌ كوژرانی‌ مه‌لا ئه‌خته‌ر مه‌نسوڕ، سه‌ركرده‌ی یه‌كه‌می‌ رێكخراوه‌كه‌ی‌ له‌ئه‌فغانستان پشتڕاستكرده‌وه‌، دوای‌ ئه‌وه‌ی‌ شه‌وی‌ رابردو ئه‌مریكا رایگه‌یاند كه‌ كردوویانه‌ ئامانج.
شه‌وی‌ رابردوو به‌رپرسێكی‌ ئه‌مریكی‌ ئاشكرایكرد، كه‌ فڕۆكه‌یه‌كی‌ بێفڕۆكه‌وان له‌ سنووری‌ نێوان ئه‌فغانستان و پاكستان (مه‌لا ئه‌خته‌ر مه‌نسوڕ) سه‌ركرده‌ی یه‌كه‌می‌ رێكخراوی‌ تاڵیبانی‌ له‌ئه‌فغانستان كردووه‌ته‌ ئامانج.
به‌پێی‌ هه‌واڵێكی‌ رۆیته‌رز.
ئه‌و به‌رپرسه‌ كه‌ نه‌یویستبوو ناوی‌ بڵاوبكرێته‌وه‌ رایگه‌یاندبوو، له‌سه‌ر فه‌رمانی‌ باراك ئۆباما سه‌رۆكی‌ ئه‌مریكا فڕۆكه‌یه‌كی‌ بێفڕۆكه‌وان له‌ باشووری‌ شاری‌ (ئه‌حمه‌د وۆڵ) مه‌لا ئه‌خته‌ر مه‌نسوڕ سه‌ركرده‌ی‌ تاڵیبان و چه‌كدارێكی‌ ئه‌و رێكخراوه‌ی‌ كردووه‌ته‌ ئامانج كه‌ له‌ناو ئۆتۆمبێلێكدا بوون.
ئاماژه‌ی‌ به‌وه‌شكردووه‌، كه‌ هێرشه‌كه‌ دره‌نگانێكی‌ شه‌وی‌ هه‌ینی ئه‌نجامدراوه‌ و پێده‌چێت سه‌ركرده‌ی یه‌كه‌می‌ تاڵیبان له‌و هێرشه‌دا كوژرابێت.
هه‌ر له‌باره‌ی‌ به‌ئامانجگردنی‌ سه‌ركرده‌ی‌ یه‌كه‌می‌ تاڵیبان، پیته‌ر كوك وته‌بێژی‌ وه‌زاره‌تی‌ به‌رگری‌ ئه‌مریكا هه‌واڵه‌كه‌ی‌ پشتڕاستكرده‌وه‌‌و رایگه‌یاندبوو، هه‌ر كاتێك زانیاریی زیاتریان له‌باره‌ی‌ ئه‌و سه‌ركرده‌یه‌ی تاڵیبانه‌وه‌ به‌ده‌ستگه‌یشت بڵاویده‌كه‌نه‌وه‌.
