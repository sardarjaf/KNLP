بەناوی مەكتەبی سیاسی حزبمان حزبی شیوعی كوردستانەوە ، بەبۆنەی بەستنی كۆنگرەكەتانەوە ، گەرمترین پیرۆزباییتان ئاراستە دەكەین و هیوای سەركەوتنتان بۆ دەخوازین.
بەڕێزان دیارە كۆمەڵە تێكۆشەرەكەتان لەكاتێكی هەستیار و قەیراناویدا ، بە وێستگەیەكی گرنگی ژیانی رێكخراوەیی خۆیدا تێپەڕ دەبێت كە ئەویش كۆنگرەی پێنجەمی كۆمەڵەی ئافرەتانی كوردستانە.
ئەمەش بەڵگەی زیندوویی و مانای بوون و بەخشینی بەردەوامیی تێكۆشەرانەی ئەم رێكخراوەیە دەبەخشێت ، كەتوانیوێتی ببێتە بەشێكی دانەبڕاو لەبزووتنەوەی پێشكەوتنخوازانەی ئافرەتانی جیهان.
ئەم بەردەوامبوونە بۆ رێكخراوێكی وەكو كۆمەڵەی ئافرەتان كارێكی ئاسان نەبووەو نییە، چونكە ئەمە لەدەرەنجامی قوربانیدانێكی زۆرەوە هاتووەتەدی و شایستەی پێزانینی حزبمان و هەموو تێكۆشەرێكە.
هەرئەمەشە وامانلێدەكات بەمتمانەیەكی بەرزەوە بڕوانینە كارەكانی كۆنگرەكەتان و پێشمانوایە بەهەمان ورەو باوەڕبەخۆبوونەوە دەتوانن رووبەڕووی تەواوی ئەو ئاستەنگ و گیروگرفتانە ببینەوە، كە دێنە رێگای تێكۆشانتان و لەم كۆنگرەیەدا بەنەخشە رێگایەكی باشەوە دەربچن.
بەڕێزان دۆزی ئافرەتان رەهەندێكی جیهانی وەرگرتووەو لایەنێكی سەرەكی و گرنگی پرۆسەی سیاسیی و حوكمڕانیی هەموو وڵات و كۆمەڵگەیەكەو ، ئەم دۆزە بووەتە بەشێكی دانەبڕاوو گرنگی بزووتنەوەی كۆمەڵایەتی و لەساڵی 1948ەوە چووەتە نێو بەرنامەی كاری رێكخراوی نەتەوە یەكگرتووەكانەوەو بوارەكانی سیاسی و ئابوری و كۆمەڵایەتی و رۆشنبیری و دەستوری و یاسایی و تواناسازی و رووبەڕووبوونەوەی تونوتیژی دژ بەئافرەتان چەندین بواری دیكە لەخۆدەگرێت.
ئەمەش لەو راستییەوە سەرچاوەی گرتووە، كەپرۆسەی دیموكراسی و دۆزی ئافرەتان پێكەوەگرێدراون لێكجیاناكرێنەوەو پێویستییان بەیەكە.
ناسنامەی دیموكراسییەت لەناسنامەی ئافرەتی ئازاد و بێكۆت و بەندەوە سەرچاوە دەگرێت و بەپێچەوانەشەوە، تەنها دیموكراسییەتی راستەقینە دەتوانێت، ئەو جیاوازییانەی بەسەر ئافرەتاندا سەپێنراوە بەكۆتا بهێنێت.
بۆ ئەمەش لەماوەكانی رابردوودا زۆر چالاكی لەسەر ئاستی جیهان بەڕێوەچووە ، وەكو ئەو كۆنگرە جیهانییانەی لەسەر دۆزی ئافرەتان ، لە مەكسیك و كۆپنهاگن و نایرۆبی و پەكین گیراوەو بە هەزاران ئافرەت و پیاو بەشدارییان تێدا كردووە، هەروەها چەندین پەیماننامەو رێككەوتنامەی جیهانی لەسەر دۆزی ئافرەتان بەستراوە، وەكو پەیماننامەی سیداوی ساڵی 1979 ، بۆ زاڵبوون بەسەر جیاوازی رەگەزی و بەرەنگاربوونەوەی توندوتیژیی دژ بەئافرەتان و دیاریكردنی ساڵی 1975 وەكو ساڵی ئافرەت لەسەر ئاستی هەموو جیهان و دیاریكردنی دەیەی نێوان ساڵانی 1976 – 1985 لەلایەن نەتەوە یەكرگرتووەكانەوە وەكو دەیەی كاركردن لەپێناو مافەكانی ئافرەتان و پابەندكردنی وڵاتانی ئەندام لە نەتەوە یەكگرتووەكان بەو پەیماننامەو رێككەوتنامانەی لەم بوارەدا دەبەسترێت.
سەرباری ئەم هەموو كۆشش و كاركردنانە تاكو ئێستا ئافرەتان رووبەڕووی مەترسی زۆر دەبنەوە.
بۆنمونە زۆربەی وڵاتانی ئەوروپا بە شێوەی خۆپاریزی ( تحفڤ )و وڵاتانی عەرەبی ئیسلامی پابەندنەبوون بە بڕیار و راسپاردەكانی كۆنگرەی پەكینەوە.
ئەمە جگە لەوەی كە لەرێككەوتنامەی پەكین كە بڕیاربوو تاساڵی 2005 رێژەی بەشداری ئافرەت لەپەرلەماندا، بگاتە 30%، بەڵام ئەو رێژەیە تاكو ئێستا رێژەیەكی شەرمنانەیەو گەیشتووەتە نزیكە سەرووی 15% ، ئەمە جگە لە پابەندنەبوونی زۆربەی وڵاتانی جیهانی سێ‌ بەو بڕیارو ڕاسپاردانەی لە ڕێككەوتنامەی سێداودا هاتووە, بەڵام ئەمە لە هەندێك وڵاتدا جیاوازە، بۆ نموونە بەشداری ئافرەت ، لە( سوید 45% وڵاتانی ئەسكەندنافی 35% و لە ئەمریكا 16% و لە وڵاتنی عەرەبی و ئیسلامی 6،6% ) ە.
بە تێڕوانینی حزبمان، بۆ مێژووی تێكۆشان و واقیعی ئافرەتانی جیهانمان، دەگەینە ئەوەی كە هەمووان بەگشتی و كۆمەڵەی ئافرەتانی كوردستان بەتایبەتی ، لەم بارودۆخەدا كار لەسەر دوو ئاراستە بكرێت، یەكەمیان: زاڵبوون بەسەر كۆسپ و تەگەرەی پەیوەست بەژیانی ناوخۆیی و رێكخستنەوەی پەیوەندی و رایەڵەی نێوان رێكخراوەكان لەو كۆڕبەندو تۆڕە كۆمەڵایەتییانەی خۆیان بۆ كاری مەدەنییانەی بواری ئافرەتان تەرخانكردووە.
دووەمیان: كاركردنە بەئاراستەی دەرەوەی ژیانی رێكخراوەیدا، كەچەند پرسێكی گرنگ لەخۆدەگرێت و ئەوانەش بەكاری بەكۆمەڵ و هاوكاری و هاریكاریكردنی یەكتری دەكرێت، كە بریتین لە : 
2- بەرزكردنەوەی ئاستی هۆشیاری كۆمەڵایەتی سیاسی، بەمانای تێگەیشتن لە پەیوەندی نێوان رەهەندی سیاسی و ئابوری كۆمەڵایەتی و رۆشنبیری كاریگەرییان لەسەر یەكتریو كاریگەری ئەو ڕەهەندانە لەسەر پرسی ئافرەت.
3- پرەنسیپی هاوڵاتیبوون بەواتای یەكسانیبوون لەماف و ئەركدا و لە سایەی چەسپاندنی ئەم پرنسیپەوە، مرۆڤ بەگشتی ئافرەتان بەتایبەتی دەتوانن لە ڕووی ساسی و ئابوری و كۆمەڵایەتی و رۆشنبیرییەوە بە مافەكانیان بگەن و بەسەر هەموو جۆرە جیاوازییەكدا زاڵبن.
4- كاركردن بۆ پابەندكردنی عێراق لە ڕووی كردارییەوە، بە پەیماننامەو رێككەوتنامە جیهانییەكان كە بۆچارەسەری كێشەی ئافرەتان دەبەسترێت.
بۆنمونە عێراق واژووی لەسەر پەیماننامەی پەكین كردووەو بەشێوەی كرداری پەیماننامەكەی جێبەجێ‌ ناكات.
5- كار بۆ بەشداری كارای ئافرەتان لە پرۆسەكانی هەڵبژاردنە گشتییەكان و هەڵبژاردنی سەندیكاو رێكخراوە دیموكراتییەكاندا و چەسپاندنی پرەنسیپی یەكسانی لەو دەستە سەركردایەتییانەی هەڵدەبژێردرێن.
6- كاركردن بۆچاكسازی یاسایی لە تەواوی ئەو یاسایانەی دەبنە هۆی نایەكسانی رەگەزی، وەكو یاسای باری كەسی و هەڵبژاردنەكان و یاسای سزاو یاسای كار و وەبەرهێنان.
12- ئامادەبوونی پیاوان لەو چالاكی ولیژنانەی بۆ پلاندانان و بەدواداچوون كە پەرەپێدانی ئافرەتان دەكەنە ئامانج .
هاوڕێیان، لەكۆتاییدا دەگەینە ئەو دەرەنجامەی مێژووی تێكۆشانی ئافرەتان و ئەو توانایەی لای ئافرەتان هەیە، باوەڕمان پتەوتر دەكات بەوەی كە بەدەستهێنانی یەكسانی و بەرەنگاربوونەوەی توندوتیژی و بنبڕكردنی هەموو جۆرەكانی جیاوازی كە ئافرەتان باجەكەی دەدەن بەكۆتا دێ و گەیشتنی ئافرەتان بە تەواوی مافە سیاسی و مەدەنییەكانی شانبەشانی پیاو خەیاڵ نییە، بەڵام ئەمە لەسەر كار و كۆششی ژن وپیاو وەستاوەو كە دەبێت ئافرەتان رۆڵی سەرەكی و كاریگەری تێدا بگێرن.
سەربەرزی و نەمری بۆ گیانی پاكی ئەو ئافرەتانەی لە پێناو مافەكانی ئافرەتاندا گیانی خۆیان لەم ڕێگایەدا بەختكرد و بۆ ئەو مرۆڤانەی باوەڕیان بەیەكسانی نێوان ژن و پیاو هەیە و تەمەنی خۆیان خستە سەر مێژووی تێكۆشانی ئافرەتان.
