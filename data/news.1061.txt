لەراستیدا نەیەکێتی و نەگۆڕان، لەدڵەوە گرفتیان لەگەڵ دانانەوەی بارزانی نەبوو.
لەوەش زیاتر رۆژانە نزای ئەوەیان دەکرد، یەکگرتوو لەسەر سیاسەتی میانگێڕی خۆی بەردەوام بێت و لەکۆڵ بەڵای ئەم قەیرانەیان بکاتەوە و دواجار بەهانەیەکیان هەبێت و بەجەماوەرەکەیان بڵێن ئێمە بارزانیمان دانەنایەوە!
سوربونی یەکێتی و گۆڕان و کێبەركێی بوون بەپاڵەوانیان لەم کەیسەدا، دواجار نەک نەیتوانی ڕێگری بکات لەدانانەوەی بارزانی، بەڵکو زەمینەیەکی لە۳٠ حوزەیرانی لەبارتری ڕێکخست بۆ پارتی، هەتا بەشەرعیەتی دادوەری و بەپەنابردن بۆ دادگای تەمیز و بەهەموو دەسەڵاتە ڕەهاکانیەوە، بارزانی بێ گرفت بکاتەوە بەسەرۆک!
خۆ پڕۆژەکەی بەرهەم ساڵح ئەگەر ڕێگەشی ڕەخساندبوایە بارزانی ببێتەوە بەسەرۆک، ئەوا لەژێر ڕکێفی پارلەمان و بەکەمکردنەوەی دەسەڵاتەکان و ئەنجامدانی کۆمەڵێک چاکسازی سیاسی و قانونی و دارایی و کارگێڕیەوە دەبوو، نەک وەکو ئەوەی ئێستا کەبەهۆی دادگای تەمیزەوە روویدا و ئیدی دەشبێت بەدیفاکتۆ.
لێرەدا ماهیەتی راستەقینەی  جڤاتی گۆڕان و زۆرینەی سەرکردایەتی یەکێتی، لەرەتکردنەوەی پڕۆژەکەی بەرهەم ساڵح بەڕوونی دەردەکەوێت، کاتێک لەپێناو تێکشاندنی کویرانەی پڕۆژەکەی دکتۆر بەرهەمدا، زەمینەیان بۆ شەکاندنەوەی ئاڵای سەرکەوتنەکانی پارتی و بارزانی، بەقوەتی قانوون ڕەخساند.
