رێكخراوی ناتۆ هەوڵەكانی روسیا بۆ پەرەپێدانی توانا ناوكیەكەی بە هەڕەشەئامێز دەزانێتو حكومەتی روسیاش پێیوایە ناتۆ لە هەوڵی ئەوەدایە باڵانسی ستراتژی هێز لە جیهاندا بگۆڕێت.
ئەمینداری گشتی ناتۆ بەیاننامەكەی ڤلادمیر پوتنی سەرۆكی رووسیای لەمەڕ پەرەپێدانی توانا ئەتۆمیەكانی وڵاتەكەی بە مەترسیدارو هەڕەشە ئامێز ناوبردو رایگەیاند ئەو جۆرە كردەوانەی مۆسكۆ جیهان بەرەو ناسەقامگیری زیاتر دەبەن.
وەزیری دەرەوەی ئەمریكاش ئاماژەی بەوە كرد كە بڕیارەكەی پوتن بەپێچەوانەی رێكەوتننامەی ستارتەو هەروەها لەسەر دەستپێكردنەوەی شەڕی سارد هۆشداریی داو گوتی هیچكەس پێی خۆش نیە بۆ دواوە بگەڕێتەوە.
لە بەرانبەردا وتەبێژی كۆشكی كرملین نیگەرانیی وڵاتەكەی لەسەر هەوڵەكانی ناتۆ بۆ گۆڕینی هاوسەنگیی ستراتژیكی هێز لە جیهاندا دووپات كردەوەو گوتی هیچكەس ناتوانێت نكۆڵی لە حاڵەتی پێشگیرانەو ئەو كاریگەرییانە بكات كە توانا ئەتۆمیەكانی روسیا هەیانەو سەرۆكی روسیاش رایگەیاند نزیكبوونەوەی بەردەوامی ژێربینا سەربازییەكانی ناتۆ لە خاكی روسیا نیگەرانی كردووین.
هاوكات ئاژانسی رۆیتەرز بڵاویكردۆتەوە كە باڵێۆزی وڵاتانی یەكێتی ئەوروپا لەسەر درێژكردنەوەی گەمارۆكانی یەكێتیەكە بۆ سەر روسیا بۆ ماوەی شەش مانگی دیكە رێككەوتوونو بڕیارە وەزیرانی دەرەوەی یەكێتی ئەوروپا رۆژی دووشەمەی داهاتوو بە فەرمی پەسندی بكەن.
