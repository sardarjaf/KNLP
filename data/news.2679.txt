بەهۆی ئەوەی بڕوانامەكەی كەمترە لە بڕوانامەی ئامادەیی ، ئەحمەد جبوری وەزیری دەوڵەت بۆ كاروباری پارێزگاكان لەسەر پشكی پارێزگای سەڵاحەددین لە پۆستەكەی دوور دەخرێتەوە.
بەپێی یاسای كۆمیسیۆنی باڵای هەڵبژاردنەكان ئەو كەسەی كە بڕوانامەكەی لەخوار بڕوانامەی ئامادەییەوەیە، نابێت بەشداری هەڵبژاردنەكانی عێراق بكات و خۆی بپاڵێوێت، بەڵام ئەحمەد عەبدوڵڵا جبوری وەزیری ئێستای دەوڵەت بۆكارەوباری پارێزگاكان بە بڕوانامەیەك كە لە پەیمانگایەكی ئایینی ساڵی 2006 بە دەستیهێناوە، لەسەر كوتلەی جەماوەری عێراق لەپارێزگای سەڵاحەددین خۆی پاڵاوتووەو دواتر براوەی یەكەم بووەو بەو هۆیەشەوە بووەتە ئەندام لە پەرلەمانی عێراق.
دواتریش بووەتە وەزیری دەوڵەت بۆ كاروباری پارێزگاكان.
سەرچاوەیەكی ئاگادار بەڕێگای كوردستانی راگەیاند: لەدوای جەژنی رەمەزانەوە راستەوخۆ ئەحمەد جبوری لە پۆستەكەی وەكو وەزیری دەوڵەت بۆكاروباری پارێزگاكان و لەئەندام پەرلەمانیش دووردەخرێتەوە.
گوتیشی: ئەگەری ئەوە هەیە لەدوای لادانی رائید جبوری پارێزگاری پارێزگای سەڵاحەددینی ئێستا شوێنی پۆستەكەی ئەحمەد جبوری بگرێتەوە.
