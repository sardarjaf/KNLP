سوپای ئیسرائیل به‌ سه‌رجه‌م داواكارییه‌كانی میسر رازی بوو بۆ جێگیركردنی هێزه‌كانیان له‌ نیمچه‌دوورگه‌ی سینا، له‌ گورزه‌ ئاسمانییه‌كه‌ی ئه‌و وڵاته‌ش بۆ سه‌ر ناوچه‌كانی باكوور، ده‌یان چه‌كداری گروپی (بیت المقدس) كوژران.
رۆژنامه‌ی ئۆرشه‌لیم پۆستی چاپی ئیسرائیل بڵاویكرده‌وه‌، دوای چه‌ند كاتژمێرێك له‌ هێرشه‌كه‌ی چه‌كدارانی (بیت المقدس) له‌ باكووری ناوچه‌ی سینا، سوپای ئیسرائیل ره‌زامه‌ندیی ده‌ربڕیووه‌ له‌سه‌ر جێگیركردنی هێزی زیاتر له‌ ناوچه‌ سنوورییه‌كانی سینا.
به‌پێی په‌یمانی ئاشتیی نێوان میسر و ئیسرائیل كه‌ ساڵی 1979 واژوویان كرد، پێویسته‌ هه‌ریه‌ك له‌و دوو وڵاته‌ ره‌زامه‌ندی ده‌ربڕن بۆ جێگیركردنی هێزی زیاتر له‌ سه‌ر سنووری نێوان هه‌ردوولا.
دوێنێ چوارشه‌ممه‌، بنیامین ناتانیاهۆ، سه‌رۆك وه‌زیرانی ئیسرائیل رایگه‌یاند كه‌ رێكخراوی تیرۆریستی داعش ته‌نیا له‌ به‌رزاییه‌كانی جۆلان نین، به‌ڵكو چه‌كدارانی ئه‌و رێكخراوه‌ له‌ میسر و نزیك شاری ره‌فه‌ح و سنووره‌كانی ئیسرائیلیش هه‌ن.
له‌لایه‌كی دیكه‌وه‌، سه‌رچاوه‌ ئه‌منییه‌كانی میسر رایانگه‌یاند كه‌ له‌ گورزه‌ ئاسمانییه‌كانی سه‌ر چه‌كدارانی (بیت المقدس) له‌ ناوچه‌ی (شێخ زوید)ی باكووری سینا، 100 له‌و چه‌كدارانه‌ كوژراون، ئاماژه‌ی به‌وه‌شداوه‌ كه‌ 10 سه‌ركرده‌ی ئه‌و گروپه‌ له‌نێو كوژراوه‌كاندا هه‌ن.
