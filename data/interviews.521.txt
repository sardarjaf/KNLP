+ بیروباوه‌ڕ وه‌ك تۆو وایه‌ له‌ ناخمداو پێشم وایه‌ تۆوه‌كی زۆرم لایه‌، هه‌ندێكیان له‌ ناخمدا نه‌شونما ده‌كه‌ن و بێزاریشم ده‌كه‌ن و وه‌ك هاجسێك ده‌كه‌ونه‌وه‌، ئه‌و كات ده‌زانم كه‌ من به‌زۆری له‌سه‌ریان ده‌نووسم، لێ ((شێوه‌ی كۆتایی كتێبه‌كه‌ چۆن چۆنیه‌)) یا ((چیرۆكه‌كه‌ چۆن ده‌بێ)) ئه‌وه‌ نازانم…گه‌ر رۆمانه‌كه‌ مێژوویی بێ ئه‌وا ده‌گه‌ڕێم، به‌ڵام گه‌ر هاتوو ((بیرۆكه‌یه‌كی دیاریكراو)) بێ ئه‌وه‌ له‌ (8)ی كانوونی دووه‌م بۆی داده‌نیشم و بۆ نووسین قۆڵی لێ هه‌ڵده‌ماڵم، جاروبار له‌ (8 – 14) سعات ده‌نووسم ((نووسینه‌كه‌ چه‌ند ده‌خایه‌نێ))گه‌ر هاتوو لێكۆڵینه‌وه‌ و گه‌ڕانه‌كه‌ كاتێكی زۆری ویست ئه‌وه‌ ته‌نانه‌ت كاته‌كه‌ش حسێب ناكه‌م ده‌كرێ بڵێین له‌ ماوه‌ی ساڵێكدا له‌و كتێبه‌ بوومه‌ته‌وه‌، لێ ((چه‌ند تاقه‌ت و توانام خه‌رجكردووه‌)) ئه‌وه‌ نازانم..زۆره‌.
+ كارده‌كه‌م له‌سه‌ر نووسینی یه‌ك پرۆژه‌ له‌یه‌ك كاتدا، لێ بۆ نموونه‌ ره‌نگه‌ یاده‌وه‌ری بنووسمه‌وه‌ و له‌ هایتی دا بگه‌ڕێم بۆ نووسینی(دوورگه‌یه‌ك له‌ ژێر ده‌ریادا)له‌راستیشدا له‌ دوا كتێبم هه‌ر ئه‌وه‌م كرد، من پێویستم به‌ لێكۆڵینه‌وه‌ی زۆر بوو بۆ نووسینی كتێبه‌كه‌، دوو ساڵ گه‌ڕام و سووڕام وام زه‌ن ده‌كرد ئیدی من ئاماده‌م له‌گه‌ڵ ئه‌وه‌شدا دركم كرد كه‌ له‌ (8)ی كانوونی یه‌كه‌م هێشتا ئاماده‌ نیم بۆ نووسین، له‌و ماوه‌یه‌دا یاداشتم نووسیه‌وه‌ و به‌رده‌وامیش بووم له‌ گه‌ڕانه‌كه‌م.
+ یه‌كه‌مین رۆمانم(ماڵی روحه‌كان)له‌ (8جه‌نیوه‌ری 1981)نووسی، چونكه‌ من له‌ تاراوگه‌(ڤه‌نزوێلا) ده‌ژیام، باپیره‌شم له‌ چیللی له‌ نێو پێخه‌فی مه‌رگا بوو، جا نه‌متوانی بۆ وڵاته‌كه‌م بگه‌ڕێمه‌وه‌ تا له‌گه‌ڵیا بم، ده‌ستم به‌ نووسینی نامه‌ كرد بۆی تا دواجار بوو به‌(ماڵی روحه‌كان)یه‌كه‌مین رۆمانم، كتێبێكی زۆر سه‌ركه‌وتوو بوو، جا له‌ سونگه‌ی بیروباوه‌ڕه‌ خورافیه‌كانیشه‌وه‌ له‌هه‌مان به‌رواردا ده‌ستم به‌ نووسینی دووه‌مین كتێب كرد، به‌ڵام دوای ئه‌وه‌ ژیانم ئاڵۆز ده‌بێ له‌گه‌ڵ گه‌شته‌كانی بازاڕگه‌ریی كتێب و رۆژنامه‌گه‌ریی و وه‌ڵامدانه‌وه‌ی نامه‌ی خوێنه‌رانی كچ و كوڕان، هه‌روه‌ك ده‌زانی ئیتر به‌م شێوه‌یه‌ كاره‌كه‌ ئاڵۆز كه‌وته‌وه‌، ئێستاكه‌ش ده‌زگایه‌كم هه‌یه‌ و خانه‌واده‌و نووسینگه‌، جگه‌ له‌ نووسین كاروباره‌كانم هه‌ر خۆم به‌ شێوه‌یه‌كی (شیزۆفرێنی)یانه‌ ده‌یانكه‌م، ساڵ ده‌كه‌م به‌ دوو به‌ش به‌شی یه‌كه‌م كه‌ له‌ (8جه‌نیوه‌ری) ده‌ست پێ ده‌كات ئه‌وه‌ كاتی تایبه‌تی خۆمه‌، كاتی نووسین، كاتی بێده‌نگی و گۆشه‌گیریی، نیوه‌كه‌ی دیكه‌ ئه‌وه‌ی پێویسته‌ بیكه‌م ده‌یكه‌م.
+ چیرۆك، حه‌ز له‌ چیرۆك ده‌كه‌م، له‌ نێو دووتوێی دواكتێبه‌كه‌م(دوورگه‌یه‌ك له‌ ژێر ده‌ریادا)ده‌گه‌ڕێم، لێكۆڵینه‌وه‌م له‌باره‌ی هایتی و دوورگه‌ی كاریبی ئه‌نجام داوه‌، ئه‌مه‌ش وای لێكردم به‌دوای شۆڕشی ئه‌مریكی و شۆڕشی فه‌ره‌نسی دا بگه‌ڕێم، هه‌روه‌ها چی به‌سه‌ر چه‌ته‌ ده‌ریاوانه‌كانی كاریبی داهاتووه‌وروویداوه‌، شته‌كه‌ وه‌ك ئه‌وه‌ وایه‌ به‌شبه‌ش بێ، كه‌ من كۆیان ده‌كه‌مه‌وه‌، ئیدی له‌ (8جه‌نیوه‌ری) كاتێ داده‌نیشم له‌گه‌ڵ ئه‌و هه‌موو لێكۆڵینه‌وه‌و((به‌شانه‌)) ده‌زانم نووسینه‌كه‌م له‌سه‌ر (ئومه‌)یه‌، ئا ئه‌وه‌یه‌ گشت ئه‌وانه‌ی بیریان لێده‌كه‌مه‌وه‌، جا به‌جۆرێك وه‌كو بڵێی من ئافره‌ته‌كه‌م دیوه‌و ده‌شزانم كێیه‌، به‌ڵام ده‌رباره‌ی ئه‌وه‌ی چی به‌سه‌ردێ؟ چیرۆكه‌كه‌ی؟ له‌راستیدا نازانم، كاتێك كه‌ ده‌نووسم ئه‌وكات شته‌كان سه‌رهه‌ڵده‌ده‌ن، ده‌رده‌كه‌ون، جا ئه‌وكات گه‌رهاتوو كه‌سایه‌تیه‌كان كارێكی ئاوای چاوه‌ڕوان نه‌كراویان كرد سه‌باره‌ت به‌ من، ئه‌وكات ده‌زانم كه‌ چیرۆكه‌كه‌ رێره‌وی تایبه‌تی خۆی وه‌رگرتووه‌، كاراكته‌ره‌كانی دیكه‌ش چۆن دێن؟ به‌قه‌د پێویستیم پێیان، جا گه‌ر كۆیله‌یه‌كم هه‌بێ ئه‌وه‌ هه‌ڵبه‌ته‌ پێویستم به‌ سه‌یدیشه‌، پێوستم به‌ خانه‌واده‌شه‌ پێویستم به‌كۆیله‌ی دیكه‌شه‌، هه‌روه‌ها خه‌ڵكانێك یارمه‌تی كۆیله‌كان بده‌ن بۆ رزگاركردنیان له‌ كۆیلایه‌تی، هه‌روه‌ها پێویستم به‌ كه‌سێكه‌ بكه‌وێته‌ داوی خۆشه‌ویستی ئه‌وه‌وه‌، گشت ئه‌و شتانه‌ له‌ ئانوساتی پرۆسه‌ی نووسینه‌وه‌ دێن.
+ ئۆفیسه‌كه‌م وه‌ك پیتی(U) وایه‌، كۆمپیوته‌رو چه‌ندین فه‌رهه‌نگم هه‌ن، چونكه‌ من به‌ ئیسپانی ده‌نووسم و به‌ ئینگلیزیش ده‌ژیم، له‌ حاڵه‌تی دوا كتێبه‌كه‌م هه‌موو شتێك به‌ فه‌ره‌نسیه‌، چونكه‌ رووداو و به‌سه‌رهاته‌كان له‌ كۆلۆنیێكی(موسته‌عمه‌ره‌) فه‌ره‌نساییه‌، ئینجا فه‌رهه‌نگی فه‌ره‌نسایی و ئینگلیزی و ئیسپانیشم هه‌یه‌، ئیتر ئاواهی كارده‌كه‌م و ده‌ورانده‌ورم لێكۆڵینه‌وه‌كانمه‌و دیواری كتێبخانه‌كه‌شم رووپۆشكراوه‌ به‌ گشت هه‌وه‌ڵین به‌رگی بڵاوكراوه‌كانم و وێنه‌ی ئه‌و خه‌ڵكانه‌ی خۆشم ده‌وێن له‌ زیندووه‌كان و مردووه‌كان.. ئا ئه‌مه‌ هه‌موو شتێكه‌..ئیدی ئاژاوه‌یه‌ – فه‌وزایه‌- !.
