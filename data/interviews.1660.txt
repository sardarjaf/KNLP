بریكاری‌ وه‌زاره‌تی‌ دارایی عیراق پێشنیاری دیكه‌ بۆ حكومه‌تی هه‌رێم ده‌كات به‌مه‌به‌ستی زیادكردنی داهات له‌بری پاشه‌كه‌وتكردنی موچه‌ی فه‌رمانبه‌ران.
فازڵ نه‌بی‌، له‌م چاوپێكه‌وتنه‌یدا له‌گه‌ڵ خه‌ندان باسله‌ هه‌نگاوه‌كانیان ده‌كات بۆ زیادكردنی داهات، له‌و چوارچێوه‌یه‌شدا ساڵی رابردوو داهاتی باج نه‌گه‌یشتۆته‌ ترلیۆنێك، به‌ڵام ته‌نها له‌ سێ مانگی ئه‌مساڵدا 900 ملیار دینار بووه‌.
ئه‌وه‌شده‌خاته‌ڕوو ئه‌وان به‌جۆرێك كاریان كردووه‌ داهاتی عیراق ته‌نها پشت به‌ نه‌وت نه‌به‌ستێت‌و ساڵی داهاتوو داهات كه‌متر له‌ 90% پشت به‌ نه‌وت ده‌به‌ستێت، ئاشكراشیده‌كات عیراق 80 ملیار دۆلار قه‌رزاره‌و به‌شێكی هی پێش ساڵی 2003 یه‌.
له‌باره‌ی ئه‌نجامدانی چاكسازیی‌و زیادكردنی داهات، فازڵ نه‌بی ده‌ڵێت"فشاری‌ زۆرمان خستۆته‌ سه‌رخۆمان بۆ كه‌مكردنه‌وه‌ی‌ خه‌رجییه‌كان، ته‌نانه‌ت ئه‌و خه‌رجیانه‌ی‌ كه‌ پێویستن بكرێن چاكسازییان تێدا كراوه‌‌و هه‌وڵی زۆرمانداوه‌ بۆ زیادكردنی‌ داهات له‌وانه‌ داهاتی‌ باج كه‌ ساڵی‌ رابردوو كۆی‌ داهاته‌كه‌ی‌ نه‌گه‌یشته‌ ترلیۆنێك دینار، به‌ڵام ته‌نها له‌سێ مانگی‌ ئه‌مساڵدا 900 ملیار دینار بووه‌".
ئه‌وه‌شی خسته‌ڕوو كه‌ داهاتی گومرگیش 20% زیادی كردووه‌، ئه‌وه‌ش دوای ئه‌وه‌ی فشاریان كردووه‌ بۆ جێبه‌جێكردنی یاسای‌ گومرگ كه‌ ساڵی‌ 2010 له‌په‌رله‌مانی‌ عیراق ده‌رچووه‌.
"یاسای گومرگ به‌هێزه‌وه‌ جێبه‌جێمان كرد، چونكه‌ پێشووتر به‌رپرسه‌ باڵاكان رێگه‌یان نه‌ده‌دا جێبه‌جێ بكرێت، ئه‌مه‌ش واده‌كات بۆ ساڵی‌ داهاتوو ره‌نگه‌ نه‌وت 90%ی‌ داهاتی‌ عیراق نه‌بێت‌و كه‌متر ببێته‌وه‌ كه‌ ساڵانه‌ زیاتریشه‌ له‌و رێژه‌یه‌"بریكاری وه‌زاره‌تی دارایی عیراق واده‌ڵێت.
فازڵ نه‌بی، هه‌رچه‌نده‌ هه‌نگاوه‌كانی حكومه‌تی‌ هه‌رێم بۆ چاكسازیی‌ به‌ باش ناوده‌بات، به‌ڵام ده‌ڵێت"پاشه‌كه‌وتكردنی‌ موچه‌ هه‌نگاوێكی‌ زۆر راست نییه‌، به‌ڵكو باشتره‌ پێداچوونه‌وه‌ به‌یاسای‌ شایسته‌ی‌ فه‌رمانبه‌ران بكرێت‌و پێداچوونه‌وه‌ به‌ موچه‌ی‌ خانه‌نشینان بكرێت، به‌ڵام پێویست ده‌كات له‌سه‌ر بنه‌مای‌ پلانی‌ داڕێژراوبێت، پلانی‌ كورت خایه‌ن، مامناوه‌ندو درێژخایه‌ن".
وتیشی" پلانی‌ كورت خایه‌ن ئه‌نجامه‌كه‌ی‌ ئێستا به‌ده‌رده‌كه‌وێت، به‌ڵام له‌ته‌نگه‌ژه‌كه‌ به‌ته‌واوه‌تی‌ رزگارت ناكات، بۆیه‌ ده‌بێت پلانی‌ درێژخایه‌ن و مامناوه‌ندیت هه‌بێت، ئه‌مانه‌ش نابێت ته‌نیا قسه‌كردن بێت".
حكومه‌تی‌ عیراق بۆ زیادكردنی داهات‌و پێدانی موچه‌ی فه‌رمانبه‌ران، جیاواز له‌هه‌رێمی كوردستان بڕیاری پاشه‌كه‌وتی موچه‌ی نه‌دا، به‌ڵام پێداچوونه‌وه‌ی‌ به‌ یاسای‌ شایسته‌ی‌ دارایی فه‌رمانبه‌ران كردو له‌وێدا ده‌ستكاری‌ موچه‌ی‌ سه‌رجه‌م فه‌رمانبه‌رانی‌ عیراقی كرد.
فازڵ نه‌بی له‌وباره‌یه‌وه‌ ده‌ڵێت"هه‌مواری‌ یاسای‌ شایسته‌ی‌ دارایی فه‌رمانبه‌ران كراوه‌ به‌جۆرێك كه‌ كاریگه‌ریی‌ زۆر له‌سه‌ر فه‌رمانبه‌ران نه‌كه‌وت، به‌ڵام بۆ حكومه‌ت كاریگه‌ری‌ باشی‌ هه‌بوو، جگه‌ له‌مه‌ش ئێستا 3% له‌موچه‌ی‌ فه‌رمانبه‌ران ده‌بڕدرێت بۆ وه‌زاره‌تی‌ كۆچ‌و كۆچبه‌ران‌و حه‌شدی‌ شه‌عبی، به‌ڵام هه‌رێمی‌ كوردستان ئه‌و ئیمكانیه‌ته‌ی‌ نه‌بوو هه‌مواری‌ یاساكه‌ بكاته‌وه‌".
له‌كۆتایی‌ ساڵی‌ رابردوو، هاوكات له‌سێ مانگی‌ ئه‌مساڵیشدا بانكی‌ ناوه‌ندی‌ عیراق مانگانه‌ به‌ به‌های‌ زیاتر له‌ دوو ترلیۆن دینار، قه‌واڵه‌ی‌ دارایی به‌ناوی‌ وه‌زاره‌تی‌ دارایی عیراق راگه‌یاند،  فازڵ نه‌بی ده‌ڵێت ئه‌مه‌ به‌رده‌وام ده‌بێت‌و سوودی‌ زۆریان لێوه‌رگرتووه‌ بۆ پێدانی‌ موچه‌ی‌ فه‌رمانبه‌ران.
ده‌شڵێت"وه‌زاره‌تی‌ دارایی حه‌واڵاتی‌ خه‌زێنه‌ش ده‌رده‌كات، ئه‌مه‌یان باش رۆیشتووه‌، به‌ڵام سه‌نه‌دات به‌ باشی‌ پێشوازی‌ لێ نه‌كراوه‌، هۆیه‌كه‌ش ئه‌وه‌یه‌ هێشتا خه‌ڵك ئه‌و رۆشنبیرییه‌ی‌ نیه‌ كه‌ سه‌نه‌دات بكڕێت".
له‌باره‌ی‌ كاریگه‌ری‌‌و زیانه‌كانی شه‌ڕی داعش له‌سه‌ر قه‌یرانی‌ ئابووری‌، فازڵ نه‌بی ئاماژه‌ی‌ به‌وه‌كرد كه‌ داتایان لایه‌ كاریگه‌رییه‌كه‌ی چه‌نده‌، به‌ڵام بۆ راگه‌یاندن ئاشكرای ناكه‌ن"پاره‌یه‌كی‌ ئێجگار زۆر بۆ جه‌نگی‌ داعش رۆیشتووه‌، ئه‌گه‌ر ئه‌و جه‌نگه‌و ئه‌و هه‌موو خه‌رجییه‌ نه‌بوایه‌ ئه‌وا عیراق به‌و دۆخه‌ ئابورییه‌ی‌ ئێستای‌ نه‌ده‌گه‌یشت".
بۆ دووه‌م ساڵ، حكومه‌تی‌ عیراق له‌بودجه‌ی‌ گشتیدا خاڵێكی‌ جێگیركردووه‌ كه‌ داهاتی‌ به‌رجه‌سته‌ی‌ پێده‌وترێت، ساڵی‌ رابردووش جگه‌ له‌پابه‌ندبوون به‌ خه‌رجیه‌كانی‌ حاكیمه‌و سیادی‌، هیچ خاڵێكی‌ دیكه‌ی‌ بودجه‌ی‌ جێبه‌جێ نه‌كرد، به‌ڵكو پشتی‌ به‌ست به‌ دابه‌شكردن‌و خه‌رجكردنی‌ داهاتی‌ به‌رجه‌سته‌.
فازڵ نه‌بی‌ ئاشكرایده‌كات بۆ ئه‌مساڵیش پشت به‌هه‌مان مادده‌ی‌ بودجه‌ ده‌به‌ستن‌و وتی"ناتوانین بودجه‌ وه‌ك خۆی‌ جێبه‌جێ بكه‌ین، بۆیه‌ ناچارین په‌نا ببه‌ینه‌وه‌ به‌ر ئه‌و مادده‌یه‌".
له‌ئێستادا حكومه‌تی‌ عیراق له‌گه‌ڵ سندوقی نه‌ختینه‌ی‌ نێوده‌وڵه‌تی‌(IMF) له‌گفتوگۆدایه‌‌و چاوه‌ڕوانده‌كرێت له‌ 14ی‌ مانگی‌ داهاتوو كۆبوونه‌وه‌یه‌كی‌ گرنگ له‌ عه‌مان-ی‌ پایته‌ختی‌ ئوردن ئه‌نجامبده‌ن بۆ واژۆكردنی‌ رێككه‌وتنه‌كێك.
بریكاری وه‌زاره‌تی دارایی عیراق له‌باره‌ی په‌یوه‌ندییان له‌گه‌ڵ ئه‌و سندوقه‌ ده‌ڵێت"ئه‌و بۆچوونه‌ راست نیه‌ كه‌ سندوقی نه‌ختینه‌ی‌ نێوده‌وڵه‌تی‌ ته‌داخول له‌كاروباری‌ ناوخۆی‌ عیراق بكات، به‌ڵكو ئه‌و ته‌نها داوای‌ چاكسازی‌ كردووه‌ كه‌ ئه‌نجامی‌ بده‌ین له‌ سێكته‌ری‌ ئابووری‌ و دارایی، جگه‌ له‌مه‌ش به‌ واژۆكردنی‌ رێككه‌وتنه‌كه‌ ئه‌وا عیراق جگه‌ له‌وه‌ی‌ ده‌توانێ به‌ ئاسانی‌ قه‌رزی‌ نێوده‌وڵه‌تی‌ وه‌ربگرێت به‌هۆی‌ ئه‌وه‌ی‌ ئه‌و سندوقه‌ پشتگیری‌ ده‌كات ئه‌وا رێژه‌ی‌ سودیش كه‌متر ده‌بێته‌وه‌ له‌سه‌ر ئه‌وقه‌رزانه‌".
ئه‌وه‌ش له‌كاتێكدایه‌ وه‌ك فازڵ نه‌بی‌ ئاشكرای‌ ده‌كات له‌ئێستادا عیراق نزیكه‌ی‌ هه‌شتا ملیار دۆلار قه‌رزاره‌ كه‌ به‌شی‌ زۆری هی‌ پێش 2003یه‌و 30ترلیۆن دینارشیی‌ هی دوای‌ ئه‌و قه‌یرانه‌ داراییه‌یه‌ كه‌ حكومه‌تی‌ عیراق تێیكه‌وتووه‌.
له‌باره‌ی‌ به‌رده‌وامبوونی‌ وه‌رگرتنی‌ قه‌رز له‌ماوه‌ی‌ داهاتوودا، فازڵ نه‌بی‌ وتی‌"ئیحتمالی‌ زۆره‌ وه‌ری نه‌گرین، چونكه‌ بۆ ئه‌م مانگه‌ قه‌رزمان نه‌كردو به‌ ئیراداتی‌ خۆمان خه‌رجیه‌كانی‌ خۆمان دابینكرد، به‌ڵام ئه‌گه‌ر ناچاربووین ئه‌وا قه‌رز ده‌كه‌ین".
سالاَنه‌ له‌مانگی‌ حوزه‌یراندا، حكومه‌ت پلان داده‌ڕێژێت‌و ئاماده‌كاری‌ ده‌كات  بۆ میزانیه‌ی‌ ساڵی‌ داهاتوو، فازڵ نه‌بی‌ ئاشكرایكرد كه‌ سنودقی نه‌ختینه‌ی نێوده‌وڵه‌تی پێشنیاری بۆ حكومه‌تی‌ عیراق كردووه‌ نرخی‌ خه‌مڵێندراو بۆ یه‌ك به‌رمیل نه‌وت له‌ میزانیه‌ی‌ 2017 به‌ 31.7 دۆلار دابنێن.
"ره‌نگه‌ به‌ 32 دۆلار دایبنێین، ئه‌گه‌رچی‌ پێشبینی‌ ده‌كه‌ین له‌كۆتایی‌ ئه‌مساڵدا نرخی‌ به‌رمیلێك نه‌وت بگاته‌ 50 دۆلار، له‌ساڵی‌ داهاتووشدا ئه‌ونرخه‌ به‌رزببێته‌وه‌ بۆ 65 دۆلار، به‌ڵام بۆیه‌ به‌ 32 دۆلار له‌بودجه‌دا دایده‌نێین تا خۆمان به‌دوور بگرین له‌كورتهێنان"فازڵ نه‌بی واده‌ڵێت.
له‌باره‌ی كێشه‌ داراییه‌كانی نێوان هه‌ولێرو به‌غدا، به‌پێی‌ راپۆرتێكی‌ دیوانی‌ چاودێری‌ دارایی عیراق، هه‌رێمی‌ كوردستان ده‌بێت 21 ترلیۆن دینار بداته‌وه‌ به‌ حكومه‌تی‌ ناوه‌ند، فازڵ نه‌بی‌ له‌سه‌ر ئه‌و پرسه‌ ده‌ڵێت"ده‌بێت هه‌ردوولا دابنیشن‌و گفتوگۆ بكه‌ن، ئه‌وه‌ی‌ دیوانی‌ چاودێری‌ دارایی ده‌یڵێت پشت ده‌به‌ستێت به‌ كۆكردنه‌وه‌ی‌ ژماره‌كان، به‌ڵام هه‌ندێك له‌ژماره‌كان پێویستیان به‌ وردبوونه‌وه‌ هه‌یه‌".
