بەهۆی كێبەڕكێی نێوان ئێران و سعودیەوە بۆ زیاتركردنی بەرهەمهێنانی نەوت، نرخی نەوت دابەزینی زیاتری بەخۆوە بینیوە، كۆماری ئیسلامی ئێران بەنیازە بەرهەمهێنان بگەیەنێتە چوار ملیۆن بەرمیل نەوت لەرۆژێكداو ریازیش دەڵێت دابەزینی نرخی نەوت كاریگەری لەسەر ئێمە دروست ناكات.
بەپێی هەواڵێكی ئاژانسی رۆیتەرز نرخی نەوتی خاوی برنت لەچاو چەند رۆژی رابردوودا بەڕێژەی یازدە سەنت دابەزیوە، هاوكات نەوتی خاوی برنت بە چل و چوار دۆلار و بیست و حەوت سەنت بازرگانی پێوەكرا.
بەپێی هەواڵێكی ئاژانسی نیمچە رەسمیی میهری ئێرانی، حكومەتی تاران بۆ فرۆشتنی نەوت ‌و گواستنەوەی تەكنەلۆژیاو وەبەرهێنان لە بواری پیشەسازیی نەوت و غازدا گفتوگۆی لەگەڵ كۆمپانیاكانی نەوتی ئەمریكاو كەنەدا ئەنجامداوە.
لەئێستادا كۆماری ئیسلامی ئێران دەیەوێت بەشێوەیەكی خێرا ئاستی بەرهەمهێنانی خۆی بۆ پێش سەپاندنی سزا ئابوورییەكان و ئاستی چوار ملیۆن بەرمیل نەوت لەرۆژێكدا بەرزبكاتەوە.
لەلایەكی دیكەوە سندوقی نێودەوڵەتی دراو ئاشكرایدەكات ئابووری رۆژهەڵاتی ناوەڕاست، بەتایبەت ئەو وڵاتانەی كە تەنها پشتیان بەداهاتی نەوت بەستووە، رووبەڕووی زیانی سێسەدء نەود دۆلار بوونەتەوەو ئابووری بەشێكی بەرچاوی ئەو وڵاتانەش تووشی كورتهێنانێكی بەرچاو هاتوون.
