"هه‌تا ئه‌و رۆژه‌ی ده‌مرم له‌بیرم ناچێت به‌ پێش چاوی خۆمه‌وه‌ براو مێردو خاڵ‌و كه‌سوكاره‌كه‌م لێ جیاكرانه‌وه‌و درانه‌ به‌رقامچی‌و ئیتر به‌یه‌كجاری نه‌م بینینه‌وه‌"ئه‌مه‌ وته‌ی ته‌مین حه‌میده‌ كه‌ یه‌كێكه‌ له‌ رزگاربووانی ئه‌نفال.
ئه‌و خه‌ڵكی گوندی قه‌یتوله‌ له‌ناحیه‌ی قادركه‌ره‌م سه‌ربه‌قه‌زای چه‌مچه‌ماڵ، 28 ساڵ له‌مه‌وبه‌ر ١٥٢ كه‌سی ئه‌و گونده‌ له‌لایه‌ن رژێمی به‌عسه‌وه‌ ئه‌نفالكران كه‌ له‌ناویاندا مێردو سێ براو خوشكێك‌و دوو خاڵ‌و برای مێرده‌كه‌ی ته‌مین‌و ژماره‌یه‌كی دیكه‌ له‌خزمه‌كانی هه‌بوون.
رژێمی به‌عس به‌ ٨ قۆناغ له‌مانگی شوبات بۆ ئه‌یلولی ١٩٨٨پڕۆسه‌ی ئه‌نفالی دژ به‌ گه‌لی كورد له‌سه‌رتاسه‌ری كوردستان ئه‌نجامداو ١٨٢هه‌زار هاوڵاتی كوردی له‌پرۆسه‌یه‌كدا له‌ژێرناوی ئه‌نفال بێسه‌روشوێن‌و زینده‌به‌چاڵ كرد‌و زیاتر له‌چوار هه‌زار گوندی كوردستانی خاپوركرد.
دوای ئه‌و بۆردومانه‌ دانیشتوانی گونده‌كه‌ له‌ 9-4-1988 شوێنه‌كه‌یان جێده‌هێڵن، ته‌مین‌و سێ منداڵه‌كه‌ی رووده‌كه‌نه‌ ماڵی خوشكێكی له‌ گوندی حه‌مه‌ بارام‌و مێردو براكانی مێرده‌كه‌ی‌و خاڵیشی له‌گه‌ڵ پیاوه‌كانی گونده‌كه‌یان به‌ره‌و قادر كه‌ره‌م ده‌ڕۆن‌و ده‌چنه‌ كونێك به‌ناوی (كونه‌كه‌ی مه‌مه‌د) له‌ده‌ربه‌ندی ئاوه‌بۆركه‌، ئه‌وه‌ سه‌ره‌تای لێكدابڕانی ته‌مین‌و مێردو كه‌سوكاره‌كه‌ی ده‌بێت.
دوای گه‌یشتنی ته‌مین‌و منداڵه‌كانی بۆماڵی خوشكه‌كه‌ی كه‌ نزیكی گونده‌كه‌ی خۆیانه‌، رۆژی دواتر به‌ تراكتۆر به‌ره‌و چه‌مچه‌ماڵ به‌ڕێده‌كه‌ون، هه‌رچه‌ند له‌رێگادا پێشمه‌رگه‌ ئاگاداریان ده‌كاته‌وه‌ كه‌ نه‌ڕۆن چونكه‌ مه‌ترسیی هه‌یه‌، به‌ڵام ئه‌وان به‌گوێی پێشمه‌رگه‌كان ناكه‌ن.
"به‌گوێمان نه‌كردن كه‌ گه‌یشتینه‌ گوندی قه‌ره‌تامۆر بینیمان جێشێكی زۆر كۆكراوه‌ته‌وه‌و ئێمه‌ش كه‌وتینه‌ كه‌مینه‌وه‌ له‌ناویاندا (بارق) هه‌بوو كه‌یه‌كێك بوو له‌پیاوانی به‌عس‌و سڵی له‌ كوشتن نه‌ده‌كرده‌وه‌ له‌ناوخه‌ڵكدا ناسراوبوو، له‌وێشه‌وه‌ تۆپبارانی گونده‌كانی سنوری ئێمه‌ی ده‌كرد"ته‌مین حه‌مید كه‌ ئه‌وكات ته‌مه‌نی 33 ساڵ بووه‌، واده‌ڵێت.
له‌قه‌ره‌تامۆر تێكه‌ڵی خه‌ڵكێكی زۆر ده‌كرێن‌و بێ نان‌و ئاو پێنج رۆژ له‌وێ ده‌هێڵرێنه‌وه‌"ئێمه‌ ته‌نها خۆمان ده‌ركردبوو یه‌ك شتمان له‌گه‌ڵ خۆمان نه‌بردبوو، جنێویان پێده‌داین‌و ده‌یانگوت ئێوه‌ ئێرانین، دواتر ناونوس كراین‌و ژن‌و پیاویان لێك جیاكرده‌وه‌و ئێواره‌ی رۆژی دواتر ئێمه‌ به‌ پاس‌و ئیڤای عه‌سكه‌ری به‌ره‌و چه‌مچه‌ماڵ به‌ڕێكراین".
ئه‌وان له‌چه‌مچه‌ماڵ ناهێڵرێنه‌وه‌و به‌ڕێده‌كرێن بۆ كه‌ركوك ئه‌وه‌ی له‌وكاته‌دا سه‌رنجی ته‌مینی راكێشاوه‌و ئێستاش له‌بیریه‌تی ئه‌وه‌یه‌ "كاتێك به‌ناو كه‌ركوكدا رۆیشتین رووناكی گه‌ڕه‌كه‌ كوردییه‌كان هه‌موو كوژێنرابوونه‌وه‌، به‌ڵام له‌ناوچه‌ عه‌ره‌بییه‌كان رووناكی هه‌بوو".
دواتر ته‌مین‌و منداڵه‌كانی له‌گه‌ڵ خه‌ڵكێكی زۆر ده‌برێنه‌ تۆپزاواو له‌وێ مێردو براو خاڵه‌كانی ده‌بێنێته‌وه‌، ئه‌و به‌گریانه‌وه‌ باسی بیننی كه‌سه‌كانی بۆ خه‌ندان گێڕایه‌وه‌"ئه‌و شه‌وه‌ له‌وێ هێڵراینه‌وه‌ شوێنێكی زۆر پیس بوو هه‌زاران كه‌سیان تێكردبوو، شه‌و پیاوه‌كانیان هێنا ژماره‌یان زۆر زۆربوو تێكه‌ڵی ژن‌و منداڵه‌كان كران دواتر منداڵه‌كانیان لێسه‌ندین، ئێمه‌ش به‌دوای مناڵه‌كانماندا رامانده‌كرد له‌وكاته‌دا خاڵمم بینییه‌وه‌ كه‌ له‌قادركه‌ره‌م ده‌ستگیركرابوون له‌گه‌ڵ براكانم‌و كه‌سوكارو خه‌ڵكی گونده‌كه‌مان، چومه‌لایان‌و باوشم به‌خاڵمدا كرد پرسیاری منداڵه‌كانی خۆی لێكردم وتم هه‌واڵیان نازانم، له‌وكاته‌دا ئه‌منه‌كه‌ پاڵێكی پێوه‌نام‌و لێكدابڕاین".
ته‌مین هه‌ر له‌تۆپزاوا چه‌ندجارێكی دیكه‌ مێرد‌و براكانی‌و خاڵی ده‌بینێته‌وه‌، به‌ڵام ئه‌و شوێنه‌ دواین شوێنی یه‌كتر بینیان ده‌بێت‌و له‌دوای چه‌ند رۆژێك ئیدی به‌ته‌واوی له‌یه‌ك داده‌بڕێن‌و تائێستاش نه‌ی بینیونه‌ته‌وه‌.
دوای پێنج رۆژ مانه‌وه‌ له‌تۆپزاوا ته‌مین له‌گه‌ڵ هه‌زاران ژن‌و منداڵی دیكه‌و به‌بێ پیاوه‌كان به‌ره‌و زیندانی دوبز به‌رێ ده‌كرێن.
دوبز زیندانی ژن‌و منداڵه‌ كورده‌كان بووه‌ بۆ ماوه‌ی ٦مانگ و نیو، ده‌رباره‌ی ئه‌و زیندانه‌ ته‌مین ده‌ڵێت"كه‌ گه‌یشتینه‌ دوبز شه‌وبوو قاوشه‌كان تاریك بوون، كوردێك حه‌ره‌سی قاوشه‌كه‌بوو، به‌یانی لێمان پرسی بۆ هێنراوین بۆ ئێره‌ وتی ئێمه‌ جه‌یشی شه‌عبین‌و بۆ یه‌ك كاتژمێر هێنراوین‌و نازانین، دواتر پێیان وتین هه‌ركه‌س خزمی لێره‌یه‌ باپێكه‌وه‌ بچنه‌ قاوش، ئێمه‌ش له‌گه‌ڵ ماڵی خوشكه‌كه‌م‌و چه‌ند خزمێكی تر كه‌ هه‌موومان ژن و منداڵ بووین چووینه‌ دوو قاوشه‌وه‌".
له‌ماوه‌ی مانه‌وه‌یان له‌دوبز به‌هۆی سه‌ختی ژیانه‌وه‌ ژماره‌یه‌كی زۆر ژن‌و منداڵ گیان له‌ده‌ست ده‌ده‌ن كه‌ له‌ناویاندا منداڵێكی ته‌مینیش هه‌یه‌، ته‌رمی ئه‌و كه‌سانه‌ی مردوون له‌لایه‌ن ئه‌منه‌كانه‌وه‌ براون‌و كه‌سوكاریان نازانن چییان لێكردوون، به‌ڵام به‌شێك له‌رزگاربووانی ئه‌نفال ده‌ڵێن ئه‌و ته‌رمانه‌ خراونه‌ته‌ به‌رده‌می ئه‌و سه‌گانه‌ی له‌نزیكی زیندانه‌كه‌ بوون كه‌ به‌ "سه‌گه‌ ره‌شه‌كان" ناسراون.
ته‌مین ده‌ڵێت"به‌هۆی پیسی نان‌و ئاوه‌كه‌مان له‌ دوبز خه‌ڵكێكی زۆر مردن، كچه‌كه‌م كه‌ ته‌مه‌نی ٦ مانگ بوو دوای دوو مانگ له‌و سجنه‌ توشی سكچوون بو‌و دوای دوو رۆژ گیانی له‌ده‌ستدا، وه‌ك ته‌رمه‌كانی دیكه‌ ته‌رمی ئه‌ویشیان برد، ئیتر نازانم درایه‌ ده‌م سه‌گه‌ ره‌شه‌كان یان چی لێهات".
له‌گه‌ڵ ئه‌و نه‌هامه‌تیی‌و ژیانه‌ سه‌خته‌ی له‌و زیندانه‌ی دوبز هه‌یان بووه‌، به‌ڵام ته‌مین باسله‌وه‌ده‌كات ئه‌فسه‌رێكی كورد له‌و زیندانه‌ بووه‌‌و باش بووه‌ له‌گه‌ڵیان"هه‌زاران خێزانی له‌مردن رزگاركرد، چونكه‌ هه‌رجاره‌و ژماره‌یه‌ك ژن‌و منداڵیان ده‌بردوو بێسه‌رو شوێن ده‌كران‌و كه‌س نه‌ی ده‌بینینه‌وه‌، به‌ڵام ئه‌و ملازمه‌ كورده‌ له‌ماوه‌ی ئه‌و شه‌ش مانگ‌و نیوه‌دا نه‌یهێشت یه‌ك كه‌س له‌ قاوشه‌كه‌ی ئێمه‌ ببرێت".
له‌ماوه‌ی 6 مانگ‌و نیو مانه‌وه‌یان له‌دوبز، له‌چواره‌م مانگدا ئه‌و یه‌ك سه‌مونه‌ی پێیان ده‌درا وه‌ك خواردن بۆیان ده‌كرێ به‌ دوو سه‌مون"سه‌مونه‌كان ئه‌وه‌نده‌ كاڵ بوون خۆمان له‌ناو سجنه‌كه‌ چاڵمان كردبوو كردبوومانه‌ ته‌نورو داری دیواره‌كانمان لێده‌كرده‌وه‌و ده‌مانسوتاندو دووباره‌ ده‌مانبرژاندنه‌وه‌".
له‌پێنجه‌م مانگی مانه‌وه‌شیاندا ئه‌شكه‌نجه‌دانی زیندانییه‌كان زیاتر ده‌بێت وه‌ك ته‌مین باسیده‌كات، به‌ڵام دوای تێپه‌ڕینی شه‌ش مانگ به‌سه‌ر مانه‌وه‌یان له‌و زیندانه‌ بڕیاری لێبوردنیان بۆ ده‌رده‌كرێت.
"كه‌ شه‌ش مانگمان ته‌واوكرد رۆژێك ته‌له‌فزیۆنیان هێنا‌و رادیۆیان داگیرساند بۆ ئه‌وه‌ی گوێ له‌بڕیاری عه‌فوو بگرین، ئه‌وكاته‌ ملازمه‌ كورده‌كه‌ نوقڵی كڕی بوو دابه‌شیكرد به‌سه‌ر سجنه‌كاندا، به‌داخه‌وه‌ ناویم بیرنه‌ماوه‌ به‌راستی به‌كه‌ڵك بوو بۆ ئێمه‌"ته‌مین وای وت.
دوای ئه‌وه‌ی به‌ر بڕیاری لێبوردن ده‌كه‌ون، زیندانییه‌كان ده‌هێنرێنه‌ ناحیه‌ی عه‌ربه‌ت له‌رۆژهه‌ڵاتی سلێمانی‌و ناونوس ده‌كرێن‌و دواتر ده‌برێنه‌وه‌ چه‌مچه‌ماڵ‌و ئازاد ده‌كرێن.
دوای 25 ساڵ له‌پڕۆسه‌ی ئه‌نفال، ساڵی 2003 كۆتایی به‌ده‌سه‌ڵاتی رژێمی به‌عس هێنراو كۆتایی هه‌مان ساڵ سه‌دام حسێن ده‌ستگیركراو هاوینی 2006 له‌سه‌ر پڕۆسه‌ی ئه‌نفال دادگایی كرا.
ته‌مین یه‌كێك بوو له‌وكه‌سانه‌ی وه‌ك شایه‌تحاڵ به‌شداریی دادگایی كردنی سه‌دامی كردو وه‌ك باسیده‌كات ئه‌مریكییه‌كان له‌ رێوشوێنێكی توندوتۆڵدا بردویانن بۆ به‌غدا بۆ ئه‌وه‌ی شایه‌تی له‌سه‌ر ئه‌نفال بده‌ن‌و دوای شه‌وێك مانه‌وه‌ به‌شداری پڕۆسه‌ی دادگایی كردنه‌كه‌ ده‌كه‌ن.
ته‌مین له‌باره‌ی بینینی سه‌دام‌و داروده‌سته‌كه‌ی له‌به‌رده‌م دادوه‌ر، ده‌ڵێت"كه‌ ئه‌و تاوانبارانه‌م بینی ئه‌و رۆژانه‌م بیركه‌وته‌وه‌ كه‌ ته‌عزیبی پیاوه‌كانمان ده‌درا، كه‌ كۆپته‌ره‌كه‌ گونده‌كه‌ی هه‌راسان كردبووین، كه‌ منداڵ‌و ژنه‌كان له‌برساندا ده‌مردن، بۆیه‌ ئه‌وه‌ی بینی بووم به‌ حاكمه‌كه‌م وت، به‌ڵام به‌داخه‌وه‌ سه‌دام حسین له‌وكاته‌دا له‌لایه‌ن حاكمه‌كه‌وه‌ كرایه‌ده‌ره‌وه‌‌و ته‌نها داروده‌سته‌كه‌ی دانیشتبوون".
له‌چوارچێوه‌ی هێنانه‌وه‌ی روفاتی ئه‌نفالكراواندا تائێستا 838 روفات له‌گۆڕه‌ به‌كۆمه‌ڵه‌كانی بیابانی مه‌هاری له‌خواروی عێراقه‌وه‌ هێنراونه‌ته‌وه‌ بۆ چه‌مچه‌ماڵ‌و نێژراون، له‌وژماره‌یه‌ش 106 كه‌سیان منداڵن‌و دوانیان پێناسیان له‌گیرفاندا بووه‌ له‌كاتی دۆزینه‌وه‌یان به‌وه‌ش ده‌ركه‌وتووه‌ خه‌ڵكی چه‌مچه‌ماڵن.
له‌به‌رئه‌وه‌ی تائێستا پشكنینی پزیشكیی(دی ئێن ئه‌ی) بۆ روفاته‌كان نه‌كراوه‌ نه‌ناسراونه‌ته‌وه‌و دیارنییه‌ ئه‌و روفاتانه‌ كه‌سوكاره‌كه‌ی ته‌مینیان تێدایه‌ یاخود نا.
ته‌مین حه‌میدی 61 ساڵ كه‌ مێردو سێ براو خوشكێك‌و دووخاڵی ئه‌نفاله‌‌و منداڵێكیشی له‌زیندان مردووه‌، له‌ناحیه‌ی شۆڕش له‌چه‌مچه‌ماڵ له‌گه‌ڵ كچێكیدا ده‌ژی‌و له‌باره‌ی ژیانی ئێستایه‌وه‌ ده‌ڵێت"ژیانی ئێستامان هیچ خۆش نییه‌، له‌لایه‌ك ژانی ئه‌نفال و ئه‌و ده‌رده‌سه‌ریه‌ی له‌ رابردوودا به‌سه‌رمان هاتووه‌، له‌لایه‌كی تریشه‌وه‌ ئه‌وه‌ حاڵی موچه‌ی كه‌سوكاری ئه‌نفاله‌".
