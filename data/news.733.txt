بەپێی راگەیندراوێكی هاوپەیمانی نیشتمانی شیعەكان، رێككەوتنامە نەوتییەكەی نێوان هەرێم و حكومەتی عێراق شكستی هێناوە و بەپێویستیشی دەزانن كە لیژنەیەك بۆ لێكۆڵینەوە لەسەر هۆكارەكانی ئەو شكستە پێكبهێندرێت.
نوسینگەی ئیبراهیم جەعفەری، سەرۆكی هاوپەیمانی نیشتمانی لە راگەیەندراوێكدا بڵاویكردووەتەوە، كە لە كۆبوونەوەی هاوپەیمانێتیەكەیاندا جەخت لەسەر دروستكردنی لیژنەیەك بۆ لێكۆڵینەوە لە هۆكارەكانی شكستهێنانی رێككەوتنامە نەوتیەكەی هەولێر و بەغدا كراوەتەوە.
ئەمەش لەكاتێكدایە كە لە ماوەكانی رابردوودا هەریەكە لە حكومەتی هەرێم و حكومەتی ناوەندی چەندین جار جەختیان لەسەر پابەندبوون بە رێككەوتنامەكەی كانوونی دووەمی ساڵی رابردووی نێوانیان كردووەتەوە، بەڵام تا ئێستا ئەو رێكەوتننامەیە وەكو خۆی جێبەجێ نەكراوە.
بەپێی ئەو رێكەوتننامەیەی كە لە نێوان هەرێم و حكومەتی ناوەند لە سەرەتایی كانوونی یەكەمی ساڵی دووهەزارو چواردە واژۆكرا، دەبێت حكومەتی هەرێم رۆژانە دووسەد و پەنجا هەزار بەرمیل نەوت رادەستی سۆمۆ بكات و هاوكات یارمەتی حكومەتی عێراقیش بدات، لە گواستنەوەی سێسەد هەزار بەرمیل نەوتی كەركوك بۆ بەندەری جەیهانی توركی، لەبەرامبەریشدا بەغدا پابەند دەبێت بەناردنی پشكی سەدا حەڤدەی بە بودجەی خۆی بۆ هەرێمی كوردستان.
