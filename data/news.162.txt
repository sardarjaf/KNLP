چاودێری بازرگانی سلێمانی ڕەتیدەکاتەوە لەیەکەم ڕۆژی مانگی ڕەمەزاندا نرخی کاڵاو شمەک لەبازاڕەکاندا بەرزبوبێتەوەو تەئکیدیشدەکاتەوە ھەر کەسێک نرخ بەرزبکاتەوە سزا دەدرێت.
بەگوێرەی ئەو زانیارییانەی دەست SNN کەوتون، ئەمڕۆ لەیەکەم ڕۆژی مانگی ڕەمەزاندا، نرخی ھەندێ کاڵاو شمەک و پێداویستی بەرزبۆتەوە، بەتایبەت خورما، کە ھەر کارتۆنێک دوو ھەزار دیناری چۆتەسەر.
لەو بارەیەوە سۆران عەبدولغەفور، بەڕێوەبەری چاودێری بازرگانی سلێمانی لەلێدوانێکدا بۆ SNN باسی لەوە کرد، پێش مانگی ڕەمەزان نرخی ھەموو کاڵاو پێداویستییەکانیان وەرگرتووە، بۆ ئەوەی لەگەڵ نرخدا لەمانگی ڕەمەزان بەراوردی بکەن و ھەر فرۆشیارێکیش نرخ بەرز بکاتەوە سزا دەدرێت.
وتیشی:" ھەر فرۆشیارو فرۆشگاو بازرگانێک نرخ بەرزبکاتەوە، سزا دەدرێت و سەرەتا شوێنەکەی بۆ ماوەی پێنج ڕۆژ دادەخرێت بەھەڵواسینی ئاگادارییەوەو ئەگەر دووبارەشی بکەنەوە دەدرێنە دادگا".
سەبارەت بە بەرزبونەوەی نرخی خورماش باسی لەوە کرد کە ھەندێ جۆری خورما ھەیە داواکاری و خواستێکی زۆری لەسەرە لەلایەن ھاوڵاتیانەوە، بۆیە ڕەنگە بەشێوەیەکی زۆر کەم نرخەکەی بەرز ببێتەوە، وتی: ئەمەش نابێت پێوەر بۆ ئەوەی بوترێت نرخەکەی بەرزبۆتەوە.
