حەیدەر عەبادی سەرۆك وەزیرانی عێراق داوای لەئەنجومەنی پارێزگای سەڵاحەدین كردووە، كەبڕیار لەسەر لادانی رائید جبوری پارێزگاری سەڵاحەدین بدات و كەسێكی دیكەش بۆوەرگرتنی ئەو پۆستە دەستنیشان بكات.
سەرچاوەیەك لەنێو ئەنجومەنی پارێزگای سەڵاحەددین هەواڵەكەی پشتڕاستكردەوەو بەڕێگای كوردستانی راگەیاند: دوای ئەوەی رائید جبوری پارێزگاری ئێستای سەلاحەددین بەبێ گەڕانەوە بۆبەغدا لەخۆیەوە زانیاری دركاندووە، بەتایبەت پەلەكردن لە ئاشكراكردنی كوشتنی عیزەت دووری جێگری پێشووی سەدام حسێنی سەرۆكی لەناوبراوی عێراق.
ئەم كارەش حەیدەر عەبادی توڕەكردووەو داوای لە ئەنجومەنی پارێزگای سەڵاحەدین كردووە، كەدوای كۆبوونەوەیان لەناو پارێزگاكە ناوبراو لەپۆستەكەی لابدەن و كەسێكی دیكە بۆوەرگرتنی پۆستەكەی دەستنیشان بكەن.
گوتیشی: عەبادی داوای لەهۆزی جبور كردووە، كەسێكی دیكە بۆوەرگرتنی ئەو پۆستە دەستنیشان بكەن و ئەوانیش "عەمید جاسم جبار" بەڕێوەبەری فەرمانگەی ئاسایشی نیشتمانی لەپارێزگاكە بۆ وەرگرتنی پۆستی پارێزگاریان دەستنیشانكردووە.
