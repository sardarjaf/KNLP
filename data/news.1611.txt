گۆڕان تائێستا دوو پۆستی ئیداری لەگەرمیان پڕنەکردۆتەوە و سکرتێری مەکۆی کەلاری بزوتنەوەی گۆڕانیش ھۆکارەکەی رووندەکاتەوە و دەشڵێت"نوێنەری یەکێتیش لەو پۆستانەدابێت کێشەمان نییە".
ئەنوەر حەمەلاو سکرتێری مەکۆی کەلاری بزوتنەوەی گۆڕان لەلێدوانێکدا بەSNNی راگەیاند: ھەردوو پۆستی جێگری سەرپەرشتیاری ئیدارەی گەرمیان بۆکاروباری ھونەری و بەرێوەبەری گشتی پەروەردەی گەرمیان لەپشکی گۆڕانە بەپێی رێککەوتنەکەی نێوان یەکێتی و گۆڕان، بەڵام تائێستا ئەو دوو پۆستە پڕنەکراوەتەوە.
وتیشی: ھۆکاری پڕنەکردنەوەی ئەو دوو پۆستە لەلایەکەوە بۆکەمتەرخەمی خۆمانە وەک بزوتنەوەی گۆڕان و لەلایەکی دیکەوە ھۆکارێکی سیاسیشی لەپشتەوەیە، کە ئەو دۆخەیەی ئێستاییە.
سکرتێری مەکۆی کەلاری بزوتنەوەی گۆڕان، دەڵێت: پێشتر کەسێکمان بۆ پۆستی بەڕێوەبەری گشتی پەروەردەی گەرمیان کاندید کرد و لەلایەن ئەنجومەنی پارێزگای سلێمانییەوە پەسەندکرا، بەڵام لەئەنجومەنی وەزیرانی حکومەتی ھەرێم ڕەتکرایەوە ئەو پۆستە بدرێت بەو ھەڵسوڕاوەمان، بەپاساوی ئەوەی خوێندکاری ماستەرە و وەک گۆڕانیش چاوەڕێن خوێندنەکەی تەواوبکات و تەنھا ئەو کاندیدمانە.
