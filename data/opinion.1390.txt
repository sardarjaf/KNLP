لە سیاسەتی وڵاتە رۆژئاواییەکاندا، چەمکی مارکێتینگ( Marketing تەسویق=بازاڕیابیی) بەتەواویی تێکەڵ بە سیاسەت بووە.
بەتایبەتیی، لە کەمپەینە سیاسییەکانی حیزبە فەرمانڕەوا و ئۆپۆزیسۆنەکاندا، ئەم ئاوێزانبوونانە، باشتر دەردەکەون.
ئەم مارکێتینگە بۆ تەوظیفکردنی سیاسەتە لە روئیە و روئیای سیاسیی ئەو ئۆرگانانەی کاری بۆ دەکەن.
سەرەنجام، بۆ خزمەتی رای گشتیی، دەوڵەتداریی و خەباتی پارلەمانیی، مەشروعییەتێکی سیاسیی و قانونییشی هەیە و تا دێت، برەوی زیاتر پەیدا دەکات.
ئەم جۆرە مارکێتینگە سیاسییانە، هەمیشە دوو پارادایمی ستراتیژییStrategic و تەرفیعیی Promotion هەیە.
ستراتیژییەکە ئەوەیە کە ئەوە دەخرێتە بازاڕەوە کە خەڵک( رای گشتیی) دەیەوێت و تەرفیعییەکەش، ئەو لایەنە( حیزب یان هەر ئۆرگانێک بێت)ی مارکێتینگ دەکات، بڕیار دەدات، ئەو شتانەی خەڵک لەباری ئیحساساتییەوە پێیانخۆشە، پێویستە بەباشترین شێوە، ئاسانکارییان بۆ بکرێت بۆ ئەوەی بە خەڵک بگەن و رای گشتیی، یان بازاڕی سیاسیی، لێیانوەربگرێ و بازاڕ گەرم بکاتەوە و بەردەوامیش جوڵەی پێبدات و بیزنس( تیجاڕەت) باشتر گەشە بکات.لەم وتارەشدا، مەبەست لە مارکێتینگی سیاسیی، بیزنسی دەوڵەتی کوردییە.
٢٦ ساڵە، حیزبەکانی کوردایەتیی( بەتایبەتیی پارتیی و یەکێتیی) تیجاڕەت بە بیزنسی کوردایەتیی و دروشمە جەوفا و خاڵییەکانیەوە دەکەن.
لە شاخیش، شەڕی ئەمانە بۆ ئەوە بوو کە مارکێتینگەکانی کامیان باشتر لە ناو شەقامی کوردییدا، تەسویقی باشتر دەکات و کامیان دەتوانن، بەرهەمی باشتر بچننەوە و لەپاڵ ئەم مارکێتینگانەشدا( هەرچەند سەرەتاییش بوو)، دەسەڵات و پاوانی زیاتر بچننەوە؟ لە دوای لابردنی رژێمی صەدامیشەوە، دەروازەی ئابووریی قاچاغ، دۆزەخی دەوڵەتی رەیعیی و بەرهەمێنانی وزە( سامانە سروشتییەکان)، یەکێک لە باشترین مارکێتینگەکانی ئەو دونیایەیە کە قاچاغچییەکانی کوردایەتیی، سیمبۆڵەکانی و سیاسییەکانی کوردایەتیی، تەنانەت وەکو تاک و وەکو سەروەتی شەخصیی، زۆرترین سەرمایەیان(دەیان میلیارد دۆلار) کۆکردووەتەوە.
ئەگەر مێژووی هەموو مافیاکانی دونیا بخوێنیتەوە، سەروەتی هیچ مافیایەکی ئەم دونیایە، هیچ گرووپ و باندێکی مافیایی، ئەوەندەی قاچاغچییەکانی کوردایەتیی، ئەوەندەی مافیاکانی کوردایەتیی، لە کەمترین ماوەدا، زۆرترین سەرمایەیان کەڵەکە نەکردووە.
هەموو ئەمانەش لە مارکێتینگی کوردایەتیی و ئیستیحمارییە سیاسیی، ئایدیۆلۆژیی و کولتوورییەکانیدا، بەباشیی بانگەشەی بۆکراوە.
مەکتەبی فیکریی( کە بوونی نییە) کوردایەتیی، چەمکی دەوڵەتە داگیرکارەکانی کوردستان، بە عاطیفەی سیاسیی و موناجاتی نەژادییەوە، زۆر بەکاردەهێنێت.
ئەگەر سەیری مەلەفی ئابووریی و سامانی یەک بەیەکی سەرانی داگیرکاری کوردستان( هەرچەندە چەمکێکی عەقڵانیی و واقیعیی نییە و زیاتر عاطیفیی و شاعیرانەیە) بکەیت، لە حەمەرەضا شا پەهلەویی( ئێستاش، ئاخوندەکانی ئێران)ەوە، بۆ سەرجەم سەرکردە عەسکەریی و سیاسییەکانی تورکیا( بە ئەردۆغانیشەوە)، بۆ قەومییەکانی عەرەب لە سوریا( لە پێش ئەسەدی باوکەوە بۆ ئەسەدی کوڕ)، بۆ رژێمی بەعث و صەدام حوسێن، تا دەگات بە مالیکیی و عەصابە سیاسییەکانی شیعە و سوننە لە عێراقدا، سەروەت و سامانی هەموویان( سەروەتی شەخصیی)، بەسەریەکەوە کۆبکەیتەوە، بە سەروەتی ئوستاذەکان، شۆڕشگێڕەکان، سیاسییەکان و رائیدەکانی کوردایەتیی، ناگات.
لە هەرێمی کوردایەتیی، سەروەت و سامانی هەموو کوردستان، سەروەت و سامانی شەخصیی بارۆنەکانی کوردایەتییە.
هەرێمی کوردستان، سێ شاری هەیە و بە شاخ و داخیەوە، بە دەشت و دەریەوە، بە شەقام و لا کۆڵانیەوە، بە ژێرخان و سەرخانیەوە، پتر لە نیوەیان زیاتر لەسەر کۆمپانیاکانی حیزب و رائیدەکانی کوردایەتیی، تاپۆ( طاپۆ) کردووە.
دیارە لێرەدا مەبەست لەهەموو ئەو مەکتەبە فیکرییانەی کوردایەتییە، بە موزەیەف و بە ئەصیڵییەوە، بە عادیی و بە رەچەڵەکییەوە، بە شۆڕشگێری ئەفەندیی و شۆڕشگێری کۆنسێرڤەتیزمەوە، هەروەها بە هەموو ئەوانەی پێیانوایە کە پارتیی و یەکێتیی، کوردایەتییان ناشیرین کردووە و کوردایەتیی بە شتێکی پیرۆز و بەهایەکی بەرز، دەزانن!
لەسەردەمی ساوایی حکومەتەکەی کوردایەتییدا( هەرێم)، نەیارە سیاسییەکانیان، تێرۆر دەکرد، بۆ ئەوەی چنگی تیژی خۆیان، زیاتر لە دەسەڵات گیر بکەن، دواتر بەربوونە گیانی یەکتر و شەڕێکی خوێناوییان کرد کە هەزاران گەنجی کوردستانی بەسەریەکەوە تێدا کوژران، سەقەت بوون، بریندار بوون، بێسەروشوێن بوون، یان لە زیندانەکاندا گیانیان لەدەست دا، وەحشییانە لاقە کران و تا ئێستاش هەندێکیان دیار نیین و بێسەروشوێنن.
ئەوە وێڕای صەدان هەزار گەنج و پیر، ژن و پیاو، کوردستانیان بەجێهێشت و روویان لە وڵاتانی رۆژئاوا کرد.
هەموو ئەوانەکران، بۆ ئەوەبوو کە دەسەڵاتی زیاتر و هەژموونی زیاتریان بەسەریەکتردا هەبێت بۆ ئەوەی کۆنترۆڵی کوردستان بکەن.
سەرەنجام، ئەقوامی کوردایەتیی بەهەمان مێنتاڵیتیی خێڵگەرایی( ترایبەڵیزم-tribalism )ەوە، کوردستانیان دابەشکرد و دوو ئیدارە، دوو زۆن و دوو مافیای گەورەی دزیینی سامانی سروشتیی کوردستانیان، پێکەوەنا و درێژەیان بە دزترین حکومەتی دونیا( حکومەتی هەرێم) دا.
ماوەیەکی باشیش، ئەو ئۆپۆزیسیۆنەی داوای ریفۆرمی سیاسیی لەم دزوچەتانە دەکرد، چووە ناو حکومەتەکەیانەوە.
ئێستا کە دەریشیان کردووە، کوردەنامووسیی و حەماسی کوردایەتیی، رێگەیان پێنادات، بە رەسمیی و بە جورئەتەوە، بکشێنەوە، هێشتا دەملووسترین کادیرەکانی، بە حەماسەوە باسی کوردایەتیی یەقین و پاقژ!
دەکەن.
لە سەردەمی ئێستادا و بەتایبەتیی لە سەردەمی فرۆشتنی نەوت و غازی هەرێمی کوردستاندا، بەتایبەتریش بەو تاڵانییە و بەو چەتەییە بەریینەی دەستی بۆ بردراوە، لە توانای سیاسییە نەخوێندەوارەکانی کوردایەتیی و پێڕی کۆڵەواری شاخدا نییە، کەمپەین بۆ کوردایەتیی و مارکێتینگ بۆ دەوڵەتی کوردیی بکەن.
ئەم رۆڵە لە سیاسییەکانەوە، گواستراوەتەوە بۆ نوخبە بەیعەتچییەکانی کوردایەتیی، ئەو نوخبانەی بە ( رۆماننووسەکان، شاعیرەکان، ئەکادیمیستەکان، مامۆستاکانی زانکۆ، ژۆرناڵیستە پرۆفێشناڵەکان… هەموو ئەوانەی ناسیۆنالیزمی نەژادیی، لە مرۆڤبوونی خستوون) سپێردراوە.
مۆتیڤی سەرەکیی ئەم نوخبە رانتخۆرانە، بەرژەوەندیی ماددییە کە لە رێگەی رەیعەوە، دابین دەکرێ، یان لە رێگەی حەماقەتی نەژادییەوە، هان دەدرێن و دەکرێن بە سیمبۆڵی باڵۆنیی و گەورە دەکرێنەوە، کتێبیان بۆ چاپ دەکرێ، خەرجیی پرۆژە رۆشنبیرییەکانیان!
بۆ دابین دەکەن، لە رێگەی ماسمێدیای پێترۆدۆلاری کوردایەتییەوە، فوویان پێدا دەکرێ و بە پارەی دزراوی سامانە سروشتییەکان، مڕ و خپ، گەلحۆ و ئەحمەق دەکرێن.
لە چەند ساڵی رابردوودا، گرووپەکانی کوردایەتیی بە حوکمڕان و ئۆپۆزیسیۆنەوە، بە کۆنسێرڤەتیڤ و مۆدێرنەوە، بە عەشایەر و ئەفەندییەوە، بە سیاسییە پیاوکوژەکان و ئەکادیمیستە دەڵاڵەکانی نەوتەوە، سەرەنجامیش بەهەموو نوخبە بەیعەتچییەکانی کوردایەتییەوە، هەموویان بانگەوازیان بۆ شیعار و قسەی پووچی یەکڕیزیی نەتەوەیی و ئیجماعی کوردیی( نەژادیی) دەکرد، بۆ ئەوەی نەوتی کوردستان، خۆماڵیی( ئەردۆغانیی) بکەن، بەردەوام پێویستیان بە لاوک و قەتارەکانی کوردایەتیی و تەغریدی تووتییانە( parroting) هەبوو کە مالیکیی بودجە و موچەی خەڵکی کوردستانی بڕیوە، ئێرانی شیعیی، چاوی بەسەرکەوتنی قەبیلەکانی کوردایەتییدا هەڵنایەت، بەڵام تورکیای سوننیی نەک هەر سپۆنسەریانە بەڵکو دەیشیانپارێزێت!
و تاکە دەروازەشە کە وزەی کوردستان بە ئەوروپا بگات!
هەروەها شاتەشاتی ئەوەی حەشدی شەعبیی طائیفیین و کورد بە شیشدا دەکەن، بەڵام دڵی سوڵطانی ئەعظەمی تورکیا، ئەوەندە گەورە و پڕ لە سەخاوەتە کە رێگەمان پێدەدات بەشێکی گەورەی کوردستانی باشوور بخەینەوە سەر بیلادی ئەصڵ( تورکیا) و ئەویش وەکو مەکرەمە، ویلایەتێکی سەربەخۆی کوردییمان بۆ بنیات دەنێت.
حەماقەتەکانی دەوڵەتی کوردیی و ئیستیحمارییەکانی کوردایەتیی ئەوەندە گەلحۆیانە و خێرا چوونە پێشەوە، بڕینی ١٣ بیلیۆن دۆلار بودجەی ساڵانەی بەغدای بۆ هەولێر، لێکەوتەوە.
لەبەرامبەریشدا چەندین قات لەو پارەیە( بودجەی هەرێم) زیاتر، نەوتی کوردستان بە کۆمپانیاکانی تورکیا و ئەوانی تر دەفرۆشرێت، نە داهاتەکەی دیارە، نە بودجەی کوردستانی لێ دابین دەکرێ، نە موچەی خەڵکی پێدەدرێ، بەڵکو بە ئەنقەست، سیاسەتی برسییکردنی خەڵک پێڕۆ دەکەن و لەبەرامبەریشدا مالۆسەکانی کوردایەتیی، تا دێت قەڵەوتر دەبن و ئەکاونتی بانکەکانیان ئەوەندە ضەخمە، لەترسی قەرصەنەی نێودەوڵەتیی، لێپێچینەوە و دەستبەسەراگرتن، بە هەزاران کۆمپانیا، عەقاراتی گەورە ، پرۆژەی زەبەلاحی جۆراوجۆر و پشکی کۆمپانیا جیهانییەکانیان بەناوی نەوە یەک لە دوای یەکەکانی نێپۆتیزمی کوردایەتییەوە کڕیوە.
گومانی تێدا نییە، مەسئولە عەسکەریی و سیاسییەکانی یەكێتیی، بەهەموو باڵ و روانگەکانیانەوە، هەموویان بە کردەوە لەم تاڵانیی و چەتەگەرییەدا بەشدارن، تەنیا شتێک هەیە کە ئەوەیە بەشەکەیان لە بەشی قارونە ئەصڵییەکانی کوردایەتیی و بنەماڵەی والیی دەوڵەتە کوردییەکە، کەمترە.
بە دڵنیاییەوە، بەشێکی زۆریش لەو ئۆپۆزیسیۆنەی بە کوردایەتیی تەخدیرکرابوون و دەکرێن، لەباری ئەخلاقیی و سیاسییەوە، بەشدارن لەم چەتەگەرییەدا کە رۆژگارێکی زۆر( بگرە ئێستایش) بە شێوازی جۆراوجۆر لەناو دۆڵەکانی کوردایەتییدا، پێکەوە بۆ دەوڵەتی کوردیی و سەربەخۆیی ئابووریی!
دەیانبۆڕاند.
سەرەنجام، هەموو ئەو مارکێتینگانەی لەچەشنی، بای بای سایکس پیکۆ، دوای داعش دەبین بە دەوڵەت، لە رێگەی نەوتەوە، نەک هەر بودجەی خۆمان دابین دەکەین بەڵکو پارەیەکی خەیاڵییش بەسەر گەلی کورددا دەبارێ، هەموویان تەواو ئێکسپایەر بوون… ئێستا ئیتر، خەونی راگەیاندنی مورتەزیقەخانەی دەوڵەتی کوردیی، سەرلەبەر بە بنبەست گەیشتووە.
بۆ درێژەدان بەم دزیی و تاڵانییە، بۆ درێژەدان بەم جەردەیی و چەتەگەرییەی نەوت و غاز، باس لە کۆسپەکان و رێگرییەکانی دەوڵەتی کوردیی دەکەن و پێویستە ئەو بەربەستانە هەموویان لاببرێن کە بە فیتی دوژمنانی کورد( لە قسە مەطاطیی و عاطیفییەکانی کوردایەتیی)، عەرقەلە بۆ دروستبوونی دەوڵەتی کوردیی!
دادەنێن.
ئەم بلۆکەی کوردایەتیی، بلۆکی بەرامبەر لە هێڵی شیعە-پەکەکە-ئێران-سوریا، هەندێجار گۆڕان و هەندێک لە یەکێتییش دەخەنە ناو ئەو حەلەزۆنە سیاسیی و بلۆکبەندییە خەیاڵییەوە، تەنیا بۆ ئەوەی دەغدەغەی مەشاعیری ئیستیحماری کوردایەتیی زیاتر بدەن و مارکێتینگەکانی دەوڵەتی کوردیی، ببرێنە قۆناغێکی نوێوە، بۆ ئەوەی بڕشتی دەوڵەتی کوردیی و نەوتفرۆشییەکە لە کزیی نەدەن.
بەم پێودانگانە، دەبێ بەیعەتچییەکان، رانتخۆرەکان و نەژادپەرستە نەتەوەییەکان و ئەکادیمیستە مۆبەکان، دەمیان زیاتر چەور بکرێت.
هاوکات دەبێت، فۆرەمەکان، دیبەیتەکان، ئارگیومێنتەکان، پانێلەکان، کۆڕەکان، ماسمێدیاکان و دیوەخانەکانی حیزبە ڤێرژن جیاوازەکانی کوردایەتیی ( لە هەردوو کوردستانی عێراق و ئێراندا)، هەموویان گەرم بکرێنەوە و میثۆدی مارکێتینگەکانی رابردوویان بگۆڕن، ئەپدەیتی بکەنەوە و لەگەڵ ئۆفیسی سەرەکیی دەوڵەتی کوردییدا( ئەنقەرە) پێکەوە، گەڕوخولێکی تر، لەم ئیستیحمارییانە درێژە پێبدەن.
هەر لە بناغەدا، ئەم دەوڵەتی کوردییە، وەکو فاکتەرێکی یاریدەدەر( Auxiliary)، ئەجێندای سیاسیی و ئایدیۆلۆژیی موخابەراتی تورکیا( میت)، جێکەوت دەکات.
لەلایەک، بەئەندێشەی نەخۆشی خۆی، کێشەی سیاسیی گەلی کورد لە هەردوو کوردستانی تورکیا و سوریای پێ دەمبەست دەکات، لەلایەکی تریشەوە، بۆ پاوانخوازیی و هەژموونگەریی دەوڵەتی تورکیا و حیلفە طائیفییەکەی، وەکو کارتێکی فشار لەبەرامبەر ئێران و عێراقدا بەکاری دەهێنێت.
ئەوەی کە ئەقوامی کوردایەتیی، هەمیشە باسی طائیفییبوونی ئێران و شیعە دەکەن، باسی ئەوە دەکەن کە پەکەکە و هێزەکانی نزیک لە سیاسەتی پەکەکە، لە حیلفی ئێران و شیعەدان، بەشێکی زۆری بۆ داپۆشینی ئەو هەموو کارە موخابەراتیی و جاسووسییانەیە کە ئەم دەوڵەتە و مەئمورەکانی کوردایەتیی بۆ تورکیا، سعودییە و قەطەری دەکەن، هەروەها بۆ بەعثییەکانی عێراقی دەکەن.
ئێستا ئەگەر دەروونشیکارییەکەی لاکان، لەگەڵ سایکۆلۆجیای ئیگۆییدا ( Ego psychology) بەو کەناڵەی کە پێیدەگوترێ گەڕانەوە بۆ فرۆید(return to Freud) لەگەڵ مەعدەنە خاو و خاراوەکانی کوردایەتییتدا تێکەڵ بکەیت، ئەمانەش بە تەونەکانی زمانەوانیی ستراکتۆرییداStructural linguistics ، بەریت و فۆرمێکی نوێیان لێ دروست بکەیت، لە کۆتاییشدا بە داڵانە بەتاڵ و تاریکەکانی کوردایەتیی بێ فیکر، بێ مۆراڵ، بێ روئیا و بێ سەردا تێیپەڕێنێت، دونیا جەنجاڵ و وێرانەکانی کوردایەتییت باشتر بۆ دەردەکەوێت.
ئەوکات، ئەو عەصابانەی کوردایەتیی، ئەو شۆڕشگێرە میلیشییانەی شاخ و ئەو قەشمەرانەی کوردایەتییت بەرچاو دەکەوێت کە هەزاران نەخۆشیی دەروونیی، عوقدەی ژیان، ئیگۆی کۆمەڵایەتیی، بەرچاوتەنگیی ماددیی، حەزی دەوڵەمەندبوونی خێرا لە خولیایاندا هەیە و زۆربەیشیان، فایلی شەخصیی و فیلمی پۆرن( رووت) یان لای پاراستنی کوردایەتیی و صەمام ئەمانی کوردایەتیی هەیە کە هەمیشە وەکو کارتی یەدەک، بەکار دەهێنرێن.
هەروەها، کڕین و ساتوسەودا بە ئینسانی سیاسیی کورد، جامبازیی بە رۆشنبیر و نوخبە کەڵەكچییەکانی کوردەوە، دێتە بەرچاوت کە چۆن، راستەوخۆ و ناڕاستەوخۆ، بە ئاگایی بێت یان بە حەماقەت بێت، پرۆژەکانی ئەردۆغان لە رێگەی پیاوەکان و تۆڕەکانی والییە کوردییەکەی هەرێمەوە، جێبەجێ دەکەن.
ئەمانە، دەیانەوێ گێڕەکانی کەمپەین و مارکێتینگی کوردایەتیی بگٶڕن؟ راستەوخۆ و بێ هیچ پەردەیەک، بچنە خزمەت ئەجێندا ئایدیۆلۆژیی، سیاسیی و ئابوورییەکانی نەخۆش و ئەحمەقێکی وەکو ئەردۆغان و حکومەتە سەرەڕۆکەیەوە.
هەموو ئەمانەش بەوە تەبریر دەکەن کە دەبێ کۆسپەکان، تەگەرەکان و بەربەستەکانی دەوڵەتی کوردیی رابماڵرێت.
کێن ئەوانەی دەبێ رابماڵرێن؟ ئەوانەن کە شەنگالیان ئازاد کرد و ئەوانەن کە لە قەندیلەوە، غروری ئەردۆغان و حیلفەکەیان، لە کانتۆنەکانی کوردستانی سوریادا شکاندووە.
لە کۆتاییدا، ئەوەی کە زۆر پێویستە بگوترێ، ئەو هەموو درۆ گەورانەی دەوڵەتی کوردیی و فشەخانەکانی کوردایەتیی کە چەندین ساڵە قازوقوڵینگەکانی دەقیڕێنن، عاقیبەتەکەی تەنیا لەوەدا بەرجەستە دەبێتەوە کە وەکو دەوڵەتێکی کرێگرتە و مورتەزیقە، شەڕ بۆ بەرژەوەندییە سیاسیی و ئابوورییەکانی تورکیا و شەخصی ئەردۆغان بکات.
لەم نێوەندەشدا، مارکێتینگەکانی کوردایەتیی بۆ تەخدیری رای گشتیی، لە رێگەی نوخبەکان، بەیعەتچییەکان و نەژادپەرستەکانی کوردەوە، درێژەی هەیە.
بەم پێودانگانەش، لەسەر ئەرضی واقیع، بۆ ئەوەی دەوڵەتی کوردیی، دەوڵەتی حەماقەتخانەی نەژادیی، بە خەیاڵی شاعیرانە دروست بکرێت، دەبێ ئەم دەوڵەتە پرۆکسییە، نەژادییانە، شەڕی کوردەکانی تورکیا و سوریا بکات.
