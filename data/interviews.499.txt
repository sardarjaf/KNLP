به‌كێوكه‌وتوو له‌سه‌ر ئه‌سپی چه‌ته‌یی نه‌كه‌وت خۆی چه‌كی شانی دانا و له‌ چیاكانه‌وه‌ بۆ ناو مه‌له‌وانگای شار هاته‌خوارێ‌ یاده‌وه‌ری بیركه‌وته‌وه‌ و بوێریی ئه‌وه‌ی كرد قسه‌ له‌گه‌ڵ خۆیدا بكات و خه‌ونی به‌ خۆوه‌ بینیوی لێكبداته‌وه‌ له‌به‌ر هیچ نا ته‌نیا له‌به‌رئه‌وه‌ی ویستی ئه‌سپ و ئوتۆمبێل و كه‌پر و كۆشك و ڕێگای تووش و شه‌قامی ئارام و په‌نجه‌ره‌ و ئاسۆی پێكه‌وه‌ خۆش بوێ‌ و ئاوازی زۆریشی له‌باره‌ی به‌له‌می كاغه‌زین و كه‌شتیی نووح و ڕووباری ته‌نك و لافاو كرده‌ به‌یت و داستان و خوێی نان تۆپه‌ڵێك به‌فری چیای هێنا و له‌سه‌ر به‌ردی شه‌قامه‌كان تواندییه‌وه‌ ویستی شه‌قام به‌ روخساری شۆراویی پاكی به‌یانیانی ببینێ‌ چیاكان كه‌سیان تێدا نه‌مێنێت ده‌مرن باش له‌ ده‌شتایی ناچێته‌ ده‌ره‌وه‌ زه‌وی وه‌ك منداڵی تێر شیر و خه‌و له‌ باوه‌شی چه‌كوشێكی ئاگریندا نوستووه‌ و مێشی چه‌توون له‌ برینه‌كانی ده‌رده‌كات و به‌ ڕێكخستنه‌ ساكاره‌كه‌ی ده‌مێنێته‌وه‌ پێش ئه‌وه‌ی مردوو بمرێت و شوێنێك هه‌بێت بۆ ناشتن زه‌وی ناوی په‌لكه‌زێڕینه‌ بوو بۆ كردنه‌وه‌ی ده‌رگا كلیل له‌ قفڵدا ده‌سووڕێ‌ چیاكان ڕووناك بوونه‌وه‌ و سواره‌كان له‌ ده‌می ئاسۆ هاتنه‌خواره‌وه‌ ئاسمان داگیرسا و ده‌چینه‌ ناویه‌وه‌ ئێمه‌ هه‌ین وه‌ك ئه‌ستێره‌ و بوێریشین وه‌ك به‌یه‌كگه‌یشتی ڕه‌نگه‌كانی په‌لكه‌زێڕینه‌ ناوكی پشكۆ ڕه‌نگی له‌ ڕه‌نگی په‌لكه‌زێڕینه‌ ماتتره‌.
دوای خوێندنه‌وه‌ی ده‌ست و خه‌تم خۆم ڕاهێناوه‌ بچمه‌ پیاسه‌ و گفتوگۆی چاو له‌گه‌ڵ كه‌ژاوه‌كانی شه‌قام گه‌رم كه‌م و هیواكان وه‌ك سێو به‌ ته‌نافی ڕێگاكانه‌وه‌ كراون مه‌یان لێ‌ ده‌ڕژێ‌ گه‌واڵه‌یه‌ك زه‌وی خۆی نه‌دواندبوو به‌سه‌ر بێشه‌رمیی خۆیدا ڕژا و ده‌ماری گرتم وه‌ختبوو ده‌ماره‌كانم له‌ناو جه‌سته‌م بێنه‌ ده‌ره‌وه‌ و ده‌روونم به‌ تووڕه‌یی بمێنێته‌وه‌ نیشتیمان دایه‌گه‌وره‌ سنووره‌كانت فریوده‌رن دڵی گه‌رمی به‌یان و چاوی ڕۆشن ده‌به‌خشنه‌ چه‌ته‌ بازوو بادراوه‌كان جه‌سته‌ش له‌ناو دره‌خته‌كانه‌ ته‌مبه‌ڵی پاشه‌كه‌وت ده‌كات ده‌توانن وه‌رزێك بۆ خۆیان هه‌ڵبژێرن و سه‌ری گه‌نجینه‌ی تێدا هه‌ڵده‌نه‌وه‌ ئه‌م جه‌سته‌ پڕخوێن و برین و ده‌مار هه‌ڵكێشراوه‌ چه‌ند به‌رگه‌ی ئه‌م جۆگه‌لێهه‌ڵگرتنه‌ ده‌گرێت ده‌ست و خه‌تی نیشتیمانیان هێناوه‌ پێش خۆی و له‌ هه‌موو شتێك گه‌یشت به‌ تووڕه‌یییه‌وه‌ ئێمه‌ی له‌ باوه‌شی خۆی فڕێ دا و سه‌رمان به‌و به‌رده‌ كه‌وت كه‌ بوڕكان له‌ قووڵایییه‌كانی زه‌وی هه‌ڵیدابووه‌ ده‌رێ‌ هه‌وا تاریك دابێ‌ چاو هه‌موو شتێك ده‌بینێ‌ خۆر ناتوانێت هه‌ڵبێ‌ بارێكی گرانی له‌سه‌ر شانه‌ لاولاوی له‌ ڕه‌گه‌وه‌ قرتێندراو زوو به‌لادادێ‌ له‌ناو بێستانیشدا ته‌ڵه‌ بۆ كه‌روێشك له‌ترازه‌ و داربه‌ڕوویه‌كی گه‌وره‌ش له‌ پشت لانه‌ی هه‌یه‌ به‌ بای باڵی ئه‌و باڵندانه‌ ده‌له‌رێته‌وه‌ به‌سه‌ری ده‌نیشنه‌وه‌ باڵنده‌ نه‌خشه‌ی زه‌وییان كێشا و دایانمه‌زراند منیان له‌به‌رده‌م ئاگر و جه‌نگدا بێ په‌نا جێ هێشت و چوونه‌وه‌ ئاسمان گوتیان هاتین و ده‌ڕۆین دیسان دێته‌وه‌ وه‌ك ئه‌وه‌ی موگناتیسێك له‌ پشتی كاغه‌زێكدا بجووڵێنیت ئاوا منیان له‌ زه‌ویدا جووڵاند له‌ ده‌ستی چه‌پم ئاده‌م و حه‌وا له‌ پێش ده‌رگای ئه‌م كوخه‌ ڕاوه‌ستاون كه‌ بۆی فڕێدراون ته‌ماشای ئه‌و هه‌ورانه‌ ده‌كه‌ن به‌ ڕوونی تێده‌په‌ڕن و ده‌ڵێن لكه‌كانی دارسێو سارده‌ وه‌ك ده‌ست و قاچی مردوو.
18/11/1965 ژیانم به‌ئاگاهێنایه‌وه‌ 16/8/1989 بووك له‌ كه‌ژاوه‌ دابه‌زی و هاته‌ سه‌ر ئه‌و سه‌كۆیه‌ی دایكم نوێژی له‌سه‌ر ده‌كرد چه‌ناگه‌ی له‌سه‌ر سه‌ری دانا و هه‌ردوو ده‌ستی به‌رزكرده‌وه‌ و پاشان له‌ناو جامێك ئاوی ڕوونی نا ئاسووده‌یی هه‌ردوو دیوی چیا بووكه‌كه‌م ناوكی ڕووناك بێت و هه‌ور بجووڵێت هه‌ور جووڵا
تا كاڕكاڕه‌ی ڕۆح به‌و مێژووانه‌ی نوقڵیان خستووه‌ته‌ ده‌ستی دایكه‌ زه‌وی فڕیوم و ترپه‌كانی دڵیان ڕێكخستووم و له‌ خۆشحاڵیدا چاوم دره‌وشاونه‌ته‌وه‌
ناوكی ڕووناك ده‌رگا به‌ سۆفی حه‌فت زه‌وی و ئاسمان بگرن ئه‌م شیعره‌م بۆ بڵاوبكه‌نه‌وه‌ ئه‌و نوقڵ به‌خشانه‌ی له‌ شیعره‌كه‌مدا خه‌ونم جریواندوون تابووته‌كه‌م له‌سه‌ر شان دانێن یان له‌سه‌ر پشتی ئه‌سپی حه‌ساوه‌ی دوای ڕاو سڵاوم هه‌یه‌ سڵاو خۆم باشم و هه‌موو شتێكیش باشه‌ و شایه‌نی ستایشن نه‌مریی گوێی بۆ شل كردووم و نامه‌ردان چاوی شه‌رمه‌زارییان شۆڕكرد ماڵه‌كه‌م له‌ ناوه‌ڕاستی هه‌ولێره‌ دره‌ختی حه‌فت زه‌وی و ئاسمان له‌به‌ر په‌نجه‌ره‌كه‌م له‌ گه‌شه‌ به‌رده‌وامن و بۆنیان هێناوه‌ته‌ ژوورێ هه‌ر باڵنده‌یه‌ك جارێك هه‌رجارێك بینیمیبێت دێته‌ ناو لك و پۆپه‌كانیان بۆنی شیعره‌ بڵاوكراوه‌كه‌م هه‌ڵده‌مژێ و ده‌چێته‌ ڕووناكی دیدارێك ده‌نگی به‌ بۆن به‌رزده‌بێته‌وه‌ .
