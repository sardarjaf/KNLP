وته‌بێژی حكومه‌تی هه‌رێمی كوردستان، لێداوانێكی سه‌رۆكی ئه‌نجوومه‌نی پارێزگای سلێمانی ڕه‌ت ده‌كاته‌وه‌، كه‌ حكومه‌ت جیاوازیی خستبێتە نێوان ‌پارێزگاكانەوە، راشیده‌گه‌یه‌نێت، حكومه‌تی‌ هه‌رێمی‌ كوردستان كه‌ نوێنه‌رایه‌تیی‌ هه‌موو خه‌ڵك و ناوچه‌ جیاكانی‌ هه‌رێمی‌ كوردستان ده‌كات، به‌ هیچ شێوه‌یه‌ك جیاوازی‌ له‌ نێوان پارێزگاكاندا ناكات.
ده‌رباره‌ی‌ لێدوانێكی‌ سه‌رۆكی‌ ئه‌نجومه‌نی‌ پارێزگای‌ سلێمانی‌ كه‌ باس له‌وه‌ ده‌كات گوایه‌ حكومه‌تی‌ هه‌رێمی‌ كوردستان جیاوازی‌ له‌ نێوان پارێزگاكاندا ده‌كات و هه‌ندێ خزمه‌تگوزاریی‌ باشتر پێشكه‌ش به‌ پارێزگاكانی‌ دیكه‌ ده‌كات، سه‌فین دزه‌یی‌، وته‌بێژی‌ حكومه‌تی‌ هه‌رێمی‌ كوردستان له‌ لێدوانێكدا بۆ ماڵپه‌ڕی‌ فه‌رمیی‌ حكومه‌ت، به‌ ته‌واوی‌ ڕه‌تی‌ كرده‌وه‌ كه‌ حكومه‌تی‌ هه‌رێمی‌ كوردستان هیچ جیاوازییه‌ك له‌ نێوان پارێزگاكاندا بكات و وتی‌: "حكومه‌تی‌ هه‌رێمی‌ كوردستان كه‌ نوێنه‌رایه‌تیی‌ هه‌موو خه‌ڵك و ناوچه‌ جیاكانی‌ هه‌رێمی‌ كوردستان ده‌كات، به‌ هیچ شێوه‌یه‌ك جیاوازی‌ له‌ نێوان پارێزگاكاندا ناكات، به‌ڵكو به‌ یه‌ك چاو سه‌یری‌ هه‌موو پارێزگاكان ده‌كات و به‌ یه‌ك ئاست و به‌ یه‌كسانیش، خزمه‌تگوزارییه‌كان پێشكه‌ش به‌ پارێزگاكان ده‌كات."
ئه‌وه‌شی‌ خسته‌ڕوو، كه‌: "لێدوانی‌ به‌و جۆره‌ و هێنانه‌وه‌ی‌ به‌هانه‌ بۆ جیاكردنه‌وه‌ی‌ سلێمانی‌ له‌ هه‌رێمی‌ كوردستان به‌ پاساوی‌ ئه‌وه‌ی‌ گوایه‌ حكومه‌تی‌ هه‌رێمی‌ كوردستان جیاوازی‌ له‌ نێوان پارێزگاكاندا ده‌كات، زاده‌ی‌ بیركردنه‌وه‌یه‌كی‌ ترسناكه‌ كه‌ كۆمه‌ڵگه‌ و جوگرافیای‌ هه‌رێمی‌ كوردستان ده‌خاته‌ مه‌ترسیی‌ له‌تبوونه‌وه، بۆیه‌ حكومه‌تی‌ هه‌رێمی‌ كوردستان به‌ هه‌موو شێوه‌یه‌ك بیركردنه‌وه‌ و لێدوانێكی‌ له‌و جۆره‌‌ ڕه‌تده‌كاته‌وه‌ و سلێمانی‌ وه‌ك پایته‌ختی‌ ڕۆشنبیری‌، به‌شێكی‌ دانه‌بڕاوی‌ هه‌رێمی‌ كوردستانه‌ و هه‌رواش ده‌مێنێته‌وه‌."
وته‌بێژی‌ حكومه‌تی‌ هه‌رێمی‌ كوردستان، ئاماژه‌ی‌ به‌وه‌شدا، كه‌ بوودجه‌ی‌ هه‌رێمی‌ كوردستان و بوودجه‌ی‌ په‌ره‌پێدانی‌ پارێزگاكانیش له‌ هه‌رێمی‌ كوردستان له‌سه‌ر بنه‌مای‌ ڕێژه‌ی‌ دانیشتوانی‌ پارێزگاكان ته‌رخان ده‌كرێت و ئه‌مه‌ش ساڵانه‌ له‌ په‌رله‌مانی‌ كوردستان په‌سه‌ند كراوه‌.
روونشیكرده‌وه‌، كه‌ ته‌نانه‌ت بۆ ئه‌و ناوچه كوردستانیانه‌ش كه‌ له‌ ده‌ره‌وه‌ی‌ ئیداره‌ی‌ حكومه‌تی‌ هه‌رێمی‌ كوردستانن، له‌ ساڵی‌ 2003‌وه‌ تا ئێستا حكومه‌تی‌ هه‌رێم به‌رده‌وام هه‌وڵی‌ داوه‌ له‌ هه‌موو بواره‌ خزمه‌تگوزارییه‌كانی‌ وه‌ك په‌روه‌رده‌، ته‌ندروستی‌، كاره‌با، ئاو، ئاسایش و چه‌ند خزمه‌تگوزارییەکی دیکەیشدا، یارمه‌تیی‌ خەڵکی ئه‌و ناوچانه‌ بدات.
