زه‌نگی ته‌له‌فونه‌كه‌ی‌ لێده‌دا "بۆ شه‌ڕی به‌شیر ئاماده‌به‌"، هه‌ژار له‌گه‌ڵ ئه‌و فه‌رمانه‌دا بۆ به‌ره‌ی‌ پێشی پێشه‌وه‌ی‌ شه‌ڕ خۆی ئاماده‌ده‌كات، ئه‌ركێكی قورس چاوه‌ڕوانیه‌تی، كه‌ئه‌و هه‌رگیز سڵی لێنه‌كردۆته‌وه‌.
هه‌ژار به‌په‌له‌ جله‌ سه‌ربازییه‌كه‌ی‌ له‌به‌ر ده‌كات‌و چه‌كه‌كه‌ی‌ ده‌كاته‌ شان، به‌رله‌وه‌ی‌ بۆ دواین جار ده‌رگای ماڵه‌وه‌ دابخات رومه‌ت‌و سه‌ری منداڵه‌كانی ماچده‌كات له‌گه‌ڵ هه‌ردوو ده‌ستی دایكی.
هه‌ژار فه‌ره‌ج ئه‌مین (33ساڵ)، بۆ دواینجار كاتژمێر 1ی دواینیوه‌ڕۆ هه‌ینی، ئاوه‌ڕێك له‌خێزان‌و منداڵ‌و دایكی ده‌داته‌وه‌و ده‌ستی به‌رزده‌كاته‌وه‌و ماڵئاوایی ده‌كات، "گه‌ردنم ئازادبكه‌ن، ره‌نگه‌ شه‌هیدبم یان بێمه‌وه‌..."، ده‌رگای ژوره‌كه‌ داده‌خات.
كاتژمێر 11:30ی رۆژی دواتر، زه‌نگی ته‌له‌فونێكی تر له‌به‌ره‌ی‌ شه‌ڕی به‌شیره‌وه‌ بۆ ماڵه‌وه‌ی‌ هه‌ژار دیمه‌نی ماڵئاوایی یه‌كجاره‌كی هه‌ژار ده‌كات به‌ڕاست "هه‌ژار شه‌هید بوو".
هه‌فته‌یه‌ك دوای شه‌هیدبونی هه‌ژار، مه‌ریوان‌و فه‌خره‌دینی برای هه‌ژار، له‌گه‌ڵ ئه‌یوبی كوڕی هه‌ژار كه‌پێنج ساڵه‌و زه‌ینه‌بی كچی (سێ ساڵه‌)، له‌ماڵی شه‌هید له‌گه‌ڕه‌كی حه‌ی واستی باشوری كه‌ركوك دواین ساته‌كانی هه‌ژارو كاتی شه‌هیدبونی بۆ خه‌ندان ده‌گێڕنه‌وه‌.
هه‌ژار فه‌ره‌ج، كوڕی بچوكی خێزانه‌كه‌ی‌ بوو، پێشمه‌رگه‌یه‌ له‌هێزه‌كانی 70ی یه‌كێتی نیشتیمانی كوردستان‌و شۆفێری شۆفڵ بوو، له‌به‌ره‌ی‌ پێشه‌وه‌ی‌ شه‌ڕ به‌ربه‌ست (ساتر)ی دروستده‌كرد بۆ پێشمه‌رگه‌، یان كارئاسانی بۆ ده‌ركردن له‌لابردنی ساتره‌كانی داعش.
شه‌ڕی به‌شیر، شه‌ممه‌ی‌ رابردوو 30ی نیسان ده‌ستیپێكردو ئێواره‌ی‌ هه‌مان رۆژ پێشمه‌رگه‌ چونه‌ ناو گونده‌كه‌وه‌و كۆنترۆڵكرا، كه‌ فڕۆكه‌ جه‌نگییه‌كانی هاوپه‌یمانان‌و حه‌شدی شه‌عبی‌و هێزی ئاسمانی عیراقی به‌شدارییان تێدا كرد.
گوندی به‌شیر سه‌ر به‌قه‌زای داقوق له‌باشوری كه‌ركوك كه‌ زۆرینه‌ی‌ دانیشتوانه‌كه‌ی‌ توركمانی شیعه‌ مه‌زهه‌بن، له‌مانگی ته‌موزی 2014 كه‌وته‌ ژێر ده‌ستی داعش، دوای چه‌ندین هه‌وڵ حه‌شدی شه‌عبی سه‌ركه‌وتوو نه‌بوو له‌كۆنترۆڵكردنه‌وه‌ی.
به‌هۆی مانه‌وی‌ داعش له‌به‌شیر نزیكه‌ی‌ دووساڵ، ساتری به‌رزو سه‌نگه‌ری به‌هێزیان دروستكردبوو، وه‌كو مۆڵگه‌یه‌كی گرنگی ئه‌و گروپه‌ بوو.
دواینجار هه‌ژار چه‌ند خوله‌كێك پێشنیوه‌ڕۆی 30ی نیسان، ده‌یه‌وێت ساترێكی به‌رز دروستبكات بۆ رێگری له‌هێرشی داعش تاپێشمه‌رگه‌كان پشوویه‌ك ده‌ده‌ن، به‌ڵام له‌نێو گژوگیای به‌رده‌می چه‌كدارێكی داعش (ئاڕ پی چی)یه‌ك ئاراسته‌ی‌ شۆفڵه‌كه‌ ده‌كات.
عه‌دنان محه‌مه‌د، خوشكه‌زای‌ شه‌هید هه‌ژار‌و له‌ساتی شه‌هیدبونیدا له‌گه‌ڵیدابوه‌ چیرۆكه‌كه‌ی‌ به‌هه‌مان شێوه‌ گێڕایه‌وه‌.
"هه‌ر له‌به‌ره‌به‌یانه‌وه‌ له‌گه‌ڵ خاڵم پێكه‌وه‌بوین، تاشه‌هید بوو، به‌شۆفڵه‌كه‌ی‌ پێشڕه‌وی ده‌كردو ئێمه‌ش به‌دواوه‌ی بوین".
پێشڕه‌وی شه‌ڕه‌كه‌ ئاسان نه‌بوو، چوارده‌وری به‌شیر به‌بۆمبی چێنراو ته‌نرابوو، ئه‌وه‌ش ئه‌ركی هه‌ژارو پێشمه‌رگه‌كانی تری قورس كردبوو.
"زۆر هیلاك بووین، فه‌رمانمان له‌لایه‌ن سیروان ره‌شه‌وه‌ بۆ هات كه‌ سه‌رپه‌رشتی هێزه‌كه‌ی‌ ده‌كرد بوه‌ستین‌و پشوو بده‌ین، ساترێك دروستبكه‌ین بۆ ئه‌وه‌ی‌ نه‌وه‌ك داعش هێرشبكاته‌ سه‌رمان"، خوشكه‌زای‌ شه‌هید هه‌ژار وای وت.
له‌و سه‌روبه‌نده‌داو له‌گه‌ڵ دروستكردنی ساترێكی 12 مه‌تری له‌لایه‌ن شه‌هید هه‌ژاره‌وه‌، چه‌كدارێكی داعش به‌پێی وته‌ی‌ عه‌دنان له‌دوری 200 مه‌تر خۆی حه‌شاردابوو، (ئاڕ پی چی)یه‌كی جۆری‌ ئه‌شخاس له‌شۆفڵه‌كه‌ ده‌دات‌و له‌گه‌ڵ گڕگرتنی هه‌ژاریش ده‌سوتێت‌و شه‌هید ده‌بێت.
شۆفڵه‌كه‌ی هه‌ژار گوله‌نه‌بڕ نه‌بوو، تایه‌كانیشی به‌هه‌مان شێوه‌، ئه‌وه‌ش به‌گشتی پێچه‌وانه‌ی‌ شۆفڵی هه‌ندێكی تر له‌سه‌نگه‌ره‌كانی پێشمه‌رگه‌ یان حه‌شدی شه‌عبی، كه‌ گوله‌نه‌بڕیان بۆ داناوه‌ ته‌نانه‌ت بۆ تایه‌كانیشی.
شه‌هید هه‌ژار فه‌ره‌ج ئه‌مین، ده‌رچوی قۆناغی سه‌ره‌تایی بوه‌و له‌ 4/4/2008 هاوسه‌رگیری كردوه‌.
له‌خێزانێكی مامناوه‌نده‌و خاوه‌نی كوڕو كچێكه‌، ئه‌یوب (پێنج ساڵ)‌و زه‌ینه‌ب (سێ ساڵ).
مێژوی شه‌ڕی شه‌هید هه‌ژار له‌دژی داعش ده‌گه‌ڕێته‌وه‌ بۆ سه‌ره‌تای هاتنی  ئه‌و گروپه‌ بۆ كه‌ركوك له‌مانگی ته‌موزی 2014دا، سه‌ره‌تا وه‌كو خۆبه‌خش هاوشانی پێشمه‌رگه‌كان شه‌ڕی ده‌كردو دواتریش له‌هێزه‌كانی 70 بۆته‌ پێشمه‌رگه‌و شۆفێری شۆفڵ بوه‌.
مه‌ریوانی برای ده‌ڵێت له‌شه‌ڕه‌كه‌ی‌ مه‌كته‌ب خالید هه‌ردوكیان پێكه‌وه‌ به‌شداریان كردوه‌ له‌ 1/1/2015، له‌و شه‌ڕه‌دا 17 پێشمه‌رگه‌ به‌دیلگیران‌و لیوا شێركۆ شوانی‌و ژماره‌یه‌ك پێشمه‌رگه‌ی‌ تر شه‌هید بون.
"من له‌و شه‌ڕه‌ برینداربووم، به‌ڵام وره‌ی‌ شه‌هید هه‌ژار ئه‌وه‌نده‌ به‌رزبوو منی‌ كرده‌ نێو ئه‌مبۆلاَنس‌و ره‌وانه‌ی‌ نه‌خۆشخانه‌ی‌ كردم‌و خۆی له‌شه‌ڕه‌كه‌ مایه‌وه‌"، مه‌ریوان وای وت.
له‌شه‌ڕه‌كه‌ی‌ به‌شیریشدا به‌ر له‌شه‌هیدبونی به‌چه‌ند خوله‌كێك، مه‌ریوان به‌ته‌لوف قسه‌ی‌ له‌گه‌ڵ كردوه‌ "وتم وه‌زعت چۆنه‌ وتی‌ زۆر باشم، گوێتان لێیه‌ ئه‌وه‌ فیشه‌كی‌ قه‌ناسه‌ به‌ر شۆفه‌ڵه‌كه‌ ده‌كه‌وێت"، زیاتر وتی "ته‌له‌فونه‌كه‌ی‌ دانه‌خسته‌وه‌و ده‌نگی ته‌قه‌ی‌ زۆر ده‌هات، ده‌مانزانی ئه‌ویش ته‌قه‌ ده‌كات".
مه‌ریوان وتی "كاتژمێر چواری به‌ره‌به‌یان له‌گه‌ڵ ده‌ستپێكردنی شه‌ڕه‌كه‌دا چۆته‌ لای ئومێد مامه‌یی كه‌ لێپرسراویان بووه‌و پێی وتوه‌ گه‌ردنم ئازادبكه‌ ئه‌گه‌ر لێم رازی بویت".
له‌گه‌ڵ ده‌ستپێكردنی شه‌ڕ، هه‌ر له‌ناو شۆفڵه‌كه‌یدا بوه‌، سه‌رقاڵی ساتر روخاندن بوه‌ تا رێگه‌ بۆ پێشڕه‌وی پێشمه‌رگه‌ بكاته‌وه‌.
كه‌سوكاری شه‌هید هه‌ژار شانازی به‌ڕۆڵه‌كه‌یانه‌وه‌ ده‌كه‌ن، ته‌نها ئه‌وه‌ی‌ جێی گله‌ییان بێت، ئه‌وه‌یه‌ وه‌كو پێشمه‌رگه‌ی‌ خۆبه‌خش ناوی هه‌ژار بردراوه‌.
فه‌خره‌دین فه‌ره‌ج برا گه‌وره‌ی‌ شه‌هید هه‌ژار به‌خه‌ندانی وت "به‌ڕێز وه‌ستا ره‌سوڵ به‌رپرسی میحوه‌ر گوێم لێبوو له‌كه‌ناڵه‌كان وتی ئه‌و شه‌هیده‌ خۆبه‌خش بوه‌، ئه‌وه‌ وانییه‌".
وتیشی "باشه‌ ئه‌گه‌ر خۆبه‌خشه‌ بۆ ده‌نێردرێته‌ ریزی‌ پێشه‌وه‌و ته‌له‌فونی بۆ ده‌كه‌ن بۆ شه‌ڕ، ئه‌و لێدوانه‌ی‌ وه‌ستا ره‌سوڵ بۆ بنه‌ماڵه‌كه‌مان ناخۆشه‌، چونكه‌ شه‌هید هه‌ژار حه‌وت مانگه‌ پێشمه‌رگه‌ بوه‌و له‌یه‌كه‌ی‌ حه‌فتا بوه‌".
هه‌رچه‌نده‌ خێزانه‌كه‌ی‌ هه‌ژاری كوڕیان له‌ده‌ستدا، به‌ڵام داواده‌كه‌ن كه‌ لێپرسراوانی پێشمه‌رگه‌ ته‌واوی ئه‌و شۆفڵانه‌ی‌ له‌سه‌نگه‌ره‌كانی پێشمه‌رگه‌ن بكه‌نه‌ گوله‌نه‌بڕ.
بۆ ئه‌وه‌ی‌ وه‌كو شه‌هید هه‌ژار نه‌بنه‌ قوربانی.
مه‌ریوان وتی "چونكه‌ یه‌كه‌م كه‌س ئه‌وان ده‌چنه‌ پێشه‌وه‌ له‌به‌ره‌كانی‌ جه‌نگ، ئه‌گه‌ر گوله‌نه‌بڕ نه‌بێت زۆر به‌ئاسانی‌ به‌فیشه‌كێك یاخود به‌نارنجۆكێك شۆفڵه‌كه‌ ده‌ته‌قێندرێته‌وه‌".
ته‌رمی شه‌هید هه‌ژار هه‌مان رۆژ گه‌یشته‌وه‌ كه‌ركوك‌و به‌خاكسپێردرا، به‌ڵام خوێنی هه‌ژار به‌خۆڕایی نه‌ڕژا، هاوڕێیه‌كانی به‌ر له‌خۆرئاوابون كۆنترۆڵكردنی به‌شیریان كرده‌وه‌و چونه‌ ناو گونده‌كه‌.
