وەزیری مافی مرۆڤی عێراق رایدەگەێنێت داعش لە ماوەی یەك ساڵدا نزیكەی چوار ملیۆن پێشێلكاری لەبەرانبەر مافەكانی مرۆڤی لە عێراق ئەنجامداوە و نزیكەی سێ هەزار كەسیش بێسەرو شوێن بوون، ئاماژە بۆ ئەوەش دەكات كە هەوڵ هەیە بۆ تێكدانی زیاتری بارودۆخی عێراق.
محەمەد مەهدی بەیاتی وەزیری مافی مرۆڤی عێراقی بە سەردانێك گەیشتە شاری كەركوك و لە گۆنگرەیەكی رۆژنامەوانیشدا تیشكی خستە سەر تاوانەكانی گروپی تیرۆرستی داعش لە عێراق بەگشتی و شارەكانی ژێر دەسەڵاتیان.
لە كۆنگرە رۆژنامەوانیەكەدا بەیاتی ئاماژەی بۆ ئەوەكرد كە داعش رۆژانە پێشێلكاری بەرانبەر بەمافەكانی مرۆڤ دەكات و لە ماوەی یەك ساڵدا نزیكەی چوار ملیۆن پێشێلكاری لە عێراق ئەنجامداوە وەك دەركردن و كوشتنی بەكۆمەڵ و ئەتككردن و رفاندن و ئەشكەنجەدان و كرێن و فرۆشتن بە مرۆڤەوە.
ئاماژەی بۆ ئەوەشكرد كە لەم دوایانەدا داعش قێزەوەنترین شێوازی كوشتنی بەكارهێناوە بەتایبەتی لە شاری موسڵ و جەختیشی كردەوە كە ئەم رەوشە ئاڵۆزەی ئێستای عێراق بۆ دەست تێوەردانی دەرەكی دەگەرێتەوە و هەوڵێكیش هەیە بۆ تێكدانی زیاتری دۆخی عێراق.
هەر لە كۆنگرە رۆژنامەوانییەكەدا وەزیری مافی مرۆڤی عێراق ئاماری بێ سەروشۆێنانی شەڕی داعشی ئاشكرا كرد رایگەیاند لە سەرەتای شەڕی داعشەوە تاوەكو ئێستا دوو هەزار و نۆسەد و هەشتا كەس بێ سەر و شۆێنن .
