دەوڵەتی‌ ئیسلامی‌ ناسراو بە داعش، لەماوەی‌ یەك ساڵ حوكمڕانیدا لەسنووری‌ خەلافەتەكەی‌ لەسوریا سزای‌ كوشتنی‌ بەسەر زیاتر لە (3) هەزار كەسدا جێبەجێ‌ كردوە.
روانگەی‌ سوری‌ بۆ مافەكانی‌ مرۆڤ، لە راپۆرتێكدا ئاماری‌ تاوانەكانی‌ داعشی‌ لە سنووری‌ خەلافەتەكەیدا لەسوریا لە ماوەی‌ یەك ساڵی‌ رابردوودا بڵاو كردەوە و بەگوێرەی‌ ئامارەكەش لەماوەی‌ یەك ساڵی‌ رابردوودا سزای‌ كوشتنی‌ بە دڕندانەترین شێوە بەسەر سێ هەزارو بیست و حەوت كەسدا لەسوریا جێبەجێ‌ كردوە، كە هەزار و حەوسەدو هەشتاو حەوت كەسیان مەدەنی‌ بوون.
زۆربەی‌ قوربانییە مەدەنییەكانیش لەئەندامانی‌ هۆزێكی‌ سونە مەزهەبن بەناوی‌ شەعیتات كە لەدێرزور پاش دەستگیركردنیان بەشێوازی‌ جۆراوجۆر سزای‌ لەسێدارەدانیان بەسەردا جێبەجێكراوە.
روانگەی‌ سوری‌ بۆ مافەكانی‌ مرۆڤ، دەڵێت بەشێكی‌ بەرچاو لە قوربانیانی‌ سزا دڕاندانەكانی‌ داعش هاوڵاتیانی‌ كوردی‌ خۆرئاوای‌ كوردستان بوون، تەنها لەهێرشەكەی‌ هەفتەی‌ رابردووی‌ سەر كۆبانیدا دووسەدو بیست و سێ كەسیان كوشتووەو نزیكەی‌ نۆسەد چەكداری‌ سەر بە رژێمەكەی‌ ئەسەدو دووسەدو شانزە چەكداری‌ ئۆپۆزسیۆنی‌ سوریشیان لەسێدارەداوە.
بە گوێرەی‌ راپۆرتەكەی‌ روانگەی‌ سوری‌ بۆ مافەكانی‌ مرۆڤ، زیاتر لە هەشت هەزار چەكداری‌ داعش لەماوەی‌ یەك ساڵەدا لەسوریا لەئەنجامی‌ هێرشی‌ ئاسمانی‌‌و شەڕو رووبەڕووبوونەوەی‌ چەكداریدا كوژراون.
