ڕێكخراوێكی‌ نێوده‌وڵه‌تی‌ تایبه‌ت به‌كاره‌ مرۆییه‌كان بڕێك پاره‌ بۆ زیانلێكه‌وتوانی‌ بومه‌رزه‌كه‌ی‌ 12ی‌ ئه‌م مانگه‌ ده‌گه‌یه‌نێته‌ ناحیه‌ی‌ به‌مۆ، به‌ڕێوه‌به‌ری‌ ناحیه‌كه‌ش ئاشكرایده‌كات، "ئه‌مڕۆ هاوكاریه‌كه‌ به‌سه‌ر زیانلێكه‌وتواندا دابه‌شده‌كرێت و هه‌ر ماڵێكیش ته‌نها 500 هه‌زاری‌ پێده‌درێت".
عادل ساڵه‌ح به‌ڕێوه‌به‌ری‌ ناحیه‌ی‌ به‌مۆی‌ سه‌ربه‌پارێزگای‌ هه‌ڵه‌بجه‌ به‌SNNی‌ ڕاگه‌یاند, "له‌لایه‌ن ڕێكخراوێكی‌ نێوده‌وڵه‌تیه‌وه‌ كه‌ تایبه‌ته‌ به‌كاری‌ مرۆیی، بڕی‌ 50 ملیۆن دینار ته‌رخانكراوه‌ بۆ قه‌ره‌بوكردنه‌وه‌ی‌ ئه‌و هاوڵاتیانه‌ی‌ له‌بومه‌له‌رزه‌كه‌ی‌ 12ی‌ ئه‌م مانگه‌دا زیانیان پێگه‌یشتوه‌".
وتیشی‌:"لیژنه‌كانی‌ سه‌ر به‌به‌ڕێوه‌به‌رایه‌تی ناحیه‌كه‌مان له‌گه‌ڵ لیژنه‌ی‌ ئه‌و ڕێكخراوه‌ به‌شێوه‌یه‌كی‌ مه‌یدانی‌ سه‌ردانی‌ ماڵه‌ زیانلێكه‌وتوه‌كانی‌ كردوه‌و له‌ئه‌نجامدا 100 ماڵ دیاریكراوه‌ بۆئه‌وه‌ی‌ ئه‌و قه‌ره‌بوه‌یان پێبدرێت".
ئاشكراشیكرد, ئه‌مڕۆ پێنجشه‌ممه‌ 23ی‌ تشرینی دوه‌می‌ 2017 ئه‌و قه‌ره‌بوه‌ ده‌درێت به‌و ماڵانه‌و هه‌ر ماڵێكیش بڕی‌ 500 هه‌زار دیناری‌ پێده‌درێت.
