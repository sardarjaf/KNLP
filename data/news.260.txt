كۆتا واده‌ی به‌رزبونه‌وه‌ی پله‌كانی گه‌رما بۆ ئه‌مساڵ ڕاده‌گه‌یه‌نرێت و به‌ڕێوه‌به‌رایه‌تی گشتیی كه‌شناسیی و بومه‌له‌رزه‌زانیی هه‌رێمیش پله‌كانی گه‌رما بۆ ڕۆژانی جه‌ژن ئاشكراده‌كات.
به‌ڕێوه‌به‌رایه‌تی گشتیی كه‌شناسی و بومه‌له‌رزه‌زانیی هه‌رێم له‌تۆڕی كۆمه‌ڵایه‌تی فه‌یسبوك پێشبینیه‌كانی له‌باره‌ی كه‌شوهه‌وای ڕۆژانی داهاتوه‌وه‌ ئاشكراكردوه‌، پێشبینیده‌كرێت له‌سبه‌ی پێنجشه‌ممه‌وه‌ پله‌كانی گه‌رما ڕوو له‌به‌رزبونه‌وه‌ بكه‌ن و به‌یه‌ك بۆ دوو پله‌ی سیلیزی بۆ یه‌كه‌م ڕۆژی جه‌ژن، به‌هه‌مانشێوه‌ پله‌یه‌كی دیكه‌ به‌رزبێته‌وه‌ بۆ دوه‌م ڕۆژی جه‌ژن تاڕاده‌یه‌ك پله‌كانی گه‌رما جێگیرده‌بێت.
هاوكات به‌ڕێوه‌به‌رایه‌تی‌ كه‌شناسی‌ و بومه‌له‌رزه‌زانیی هه‌رێم ئه‌وه‌شی‌ ئاشكراكردوه‌، ((له‌م ماوه‌یه‌دا ئاسمان ساماڵ ده‌بێت و خێرای با له‌سه‌رخۆ ده‌بێت و مه‌ودای بینین له‌سه‌روی هه‌شت كیلۆمه‌تر ده‌بێت".
له‌به‌شێكی‌ دیكه‌ی‌ ڕاگه‌یه‌ندراوه‌كه‌دا دوایین واده‌ی كۆتاییهاتنی گه‌رمای ئه‌مساڵ ئاشكراكراوه‌، "سێیه‌م ڕۆژی جه‌ژن پله‌كانی گه‌رما ڕوو له‌نزمبونه‌وه‌یه‌كی ته‌واو ده‌كات و پله‌كانی گه‌رماش له‌زۆربه‌ی وێستگه‌كان له‌ژێر 40 پله‌ی سیلیزی ده‌بێت و كۆتایی به‌گه‌رمای مانگی ئاب و ئه‌مساڵ دێت".
