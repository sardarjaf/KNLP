كۆبوونەوەی حكومەت و لایەنە سیاسیەكانی یۆنان لەسەر دۆزینەوەی رێگاچارەیەكی گونجاو بۆ چارەسەركردنی قەیرانە داراییەكانی ئەو وڵاتە بەردەوامن و واشنتۆن و سندووقی نێودەوڵەتی دراویش پێشنیاری بەخشینی بەشێك لە قەرزەكانی ئەسینا دەكەن.
ئالێكسێس سیپێراس، سەرۆكی چەپگەرای یۆنان دووپاتیكردۆتەوە كە پێویستە لایەنە سیاسیەكان لە وردەكاری دانیشتنەكانی حكومەت لەگەڵ وڵاتانی ناوچەی یۆرۆدا ئاگادار بكرێنەوە و پێویستە ئەو پەكێجەی پێشكەشی وڵاتانی ناوچەی یۆرۆ دەكرێت رەنگدانەوەی سەرجەم كۆمەڵگای یۆنان بێت.
لایەنە سیاسیەكانی یۆنانیش ئاماژەیان بەوە كردووە كە پێویستە هەوڵبدرێت پێش كۆتاییهاتنی وادە دیاریكراوەكەی یەكێتی ئەوروپا پێشنیارەكانی خۆمانیان پێشكەش بكەین و رۆژنامەیەكی یۆنانیش ئاشكرایكرد كە سەرجەم لایەنەكانی ئەو وڵاتە لەسەر پاكێجێكی دوانزە ملیارد یۆرۆیی رێككەوتوون.
وەزیری دارایی یۆنان رایگەیاند بانكەكانی یۆنان تا رۆژی دووشەممەی داهاتوو داخراو دەبنء سنوورداربوونی وەرگرتنی پارە لە بانكەكانیش وەك خۆی دەمێنێتەوە.
بەپێی ئەو رێوشوێنانەی كە حكومەتی ئەسینا بۆ خزمەتگوزاری بانكەكان دایناون هەر هاووڵاتییەكی یۆنانی بۆی هەیە لەماوەی بیست و چوار كاتژمێردا تەنها یەكجار پارە لە بانك وەربگرن و بڕی پارەكەش نابێت لە شەست یۆرۆ زیاتر بێت.
هاوكات حكومەتی ئەمریكا و سندووقی نێودەوڵەتی دراو نەمانی یۆنانیان لە وڵاتانی ناوچەی یۆرۆدا بە هەڵەی ستراتژی لەقەڵەمداوە و بەخشینی بەشێك لە قەرزەكانی یۆنانیان بۆ چارەسەر كردنی قەیرانی ئەو وڵاتە بە پێویست و حاشاهەڵنەگر داناوە.
