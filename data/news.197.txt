هەرکاتێک بەرهەم ساڵح بە پڕۆژەیەک، بزمارێک دەدات لەتابوتی گەندەڵکاران و هەڵوێستە ڕیفۆرمخوازەکانی دەخاتە چوارچێوەی پلانێکی نیشتیمانیانەی بێگەردەوە، ئیدی کۆی پیسخۆرەکانی هەرێم، کەئێستا نفوزێکی گەورەیان لەناو حزبۆکراتیەتی کوردیدا هەیە، وەکو چێچ ماقۆلان دەکەن و وەکو زەردەواڵە دەوروژێن!
پیسخۆرەکان (لەڕێگای قەیرانێکی ساختەوە) کەهیچ نیە جگە لەتاکتیکێکی بێ هودە بۆ مانەوە و ماکیاج کردنی وەزعی ڕاهین، بەردەوامیش هەوڵدەدەن لەڕێگای کۆمەڵێک فس فس پاڵەوانی ساختەوە و بەهۆی شاشەکانەوە وەکو فریادڕەسی ئەو قەیرانانە خۆیان دەربخەن و گومان بخەنە سەر فریادڕەسە راستەقینەکان و پاک و پیس،لای خەڵک و خوا تێکەڵ بکەن.
لەم نێوەندەدا پیسخۆرەکان، دەمنادەم حەکایەتی یۆتۆپیای شەراکەتی دکتۆر بەرهەم وێنا دەکەن و جارێک هەڵپەی شوێنگرتنەوەی تاڵەبانی و جارێکیش تۆمەتی شوێنگرتنەوەی بارزانی دەدەنە پاڵ و بەمەش هەوڵدەدەن ئەو لەرێبەرێکی ریفۆرمیستی میللەتویستەوە وەک شەریکێکی پۆست مەبەست نیشان بدەن
مەشینەی دیماگۆجیەتی پیسخۆرەکان دەتوانێت رستێک لەکادیرانی دەستەمۆ و بەشێک لەعەوامی بەستەزمان، بەشێوەیەکی کاتی بەهەڵەدابەرێت و لەڕێگای میدیا و سۆشیاڵ میدیای ئاراستەکراو و چەواشەوە، (کەبە پارەی دزراو) و (بەنەوتی دزراو) و (بەخەونی دزراوی خەڵک ) بەڕێوە دەچن فریو بدات ، بەڵام کورد گوتەنی : (پەتی درۆ کورتە)چونکە میللەت خڕ دەزانن، شەراکەتی دکتۆر بەرهەم، شەراکەتی ناو شەقام و خەمی خەڵکە!
