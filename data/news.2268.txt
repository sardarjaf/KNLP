له‌به‌رامبه‌ر پرسی موچه‌ و كه‌می خزمه‌تگوزارییه‌كان، خۆپیشاندان و ده‌ربڕینی‌ ناڕه‌زایه‌تی‌ مامۆستایان و فه‌رمانبه‌ران له‌به‌شێك له‌شار و شارۆچكه‌كانی‌ هه‌رێمی‌ كوردستان ده‌ستیپێكرد و په‌یامنێرانی‌ SNNیش رایده‌گه‌یه‌نن: تادێت ژماره‌ی خۆپیشانده‌ران له‌زیادبووندایه‌.
ئه‌مڕۆ 18ی كانوونی یه‌كه‌می 2017، خۆپیشاندانی مامۆستایان و فه‌رمانبه‌ران له‌سنووری شاری سلێمانی و چه‌ند شار و شارۆچكه‌یه‌كی دیكه‌ ده‌ستپێكردو تۆڕی په‌یامنێرانی SNNیش ئاماژه‌ به‌وه‌ ده‌كه‌ن، كه‌خۆپیشانده‌ران دروشمی باشكردنی بژێوی ژیان و چاره‌سه‌ركردنی موچه‌كانیان به‌رزكردۆته‌وه‌.
پێشتریش، عوسمان گوڵپی، ئه‌ندامی ئه‌نجومه‌نی ناڕازیی مامۆستایانی سلێمانی، به‌SNNی راگه‌یاند: له‌ خۆپیشاندانه‌كه‌ی ئه‌مڕۆی به‌رده‌م بینای په‌روه‌رده‌ی رۆژئاوا له‌سلێمانی بڕیاری كۆتایی ده‌ده‌ین سه‌باره‌ت به‌ بایكۆتكردنی خوێندن و ده‌وام له‌سنووری شاره‌كه‌.
هه‌ر به‌گوێره‌ی‌ زانیارییه‌كان، له‌سنوری‌ ته‌قته‌ق خۆپیشاندانی‌ هاوڵاتیان و مامۆستایان ده‌ستیپێكردوه‌ و به‌هۆیه‌وه‌ ڕێگای سه‌ره‌كی هه‌ولێر ـ كه‌ركوك داخراوه‌.
