دوای بڵاوبوونەوەی دەنگۆی ئاشكرابوون و دزەپێكردنی پرسیارەكانی وزاری هەردوو قۆناغی نۆیەمی بنەڕەتی و دوازدەی ئامادەیی وەزارەتی پەروەردەی حكومەتی هەرێمی كوردستان لەراگەیەنراوێكدا رایگەیاند" بەداخەوە لەكاتی تاقیكردنەوە گشتییەكانی پۆلی دوانزەی ئامادەیی هەرێمدا، چەندین كەناڵی تەلەفزیۆنی و تۆڕی كۆمەڵایەتی ناڕەوا و دوور لەهەر بەرپرسیاریەتییەكی ئەخلاقی و نیشتمانی و ئایینی و یاسایی كەوتنە دەنگۆی بڵاوكردنەوە لەسەر ئەم پرسە گرنگ و هەستیارە و كاریگەرییەكی خراپ و نەرێنییان لەسەر دەروونی قوتابی و خوێندكار و كەسوكارەكانیان دروست كرد.
وەك وەزارەتی پەروەردە شەش مانگە هەر لە لیژنەی باڵای تاقیكردنەوەكانەوە تا دەگاتە لیژنەی پارێزگاكان كارلەسەر ئەم پرسە دەكەین و زیاتر لە پەنجا ڕێنماییمان دەركردووەو سەرجەم پێداویستییە هونەری‌و تەكنیكی و لۆجیستییەكانی هۆڵەكانمان دابین كردووەو كۆبوونەوەمان لەگەڵ سەرجەم پارێزگارە بەڕێزەكانی پارێزگاكان و بەڕێوەبەرانی دەزگا ئەمنییەكان و كارەبا و وەزارەتی گواستنەوە و گەیاندن و كۆمپانیاكانی ئەنتەرنێت ئەنجام داوە، كە ئەمە لە مێژووی هەرێمی كوردستاندا كەموێنەیە.بە سوپاسەوە دەزگاكانی دادوەری و ئەمنی لە بەدواداچوونی هەر پڕوپاگندە و زانیارییەك هاوكارن و ئەگەر هەر دەنگۆ و بەڵگەیەك نەسەلمێندرێت، ڕێكار و سزای یاسایی دەگیردرێتە بەرو سەرپێچیكاران و ئەوانەی دەستیان لە بڵاوكردنەوە و دروستكردنی پڕوپاگندە هەبێت، دەدرێنە داگا.
لەم چوارچێوەیەو لەچەند ڕۆژی ڕابردوودا، وەزارەتی پەروەردە بە هاوكاری دەزگا پەیوەندیدارەكان، لێكۆڵینەوەكانی درێژە پێ دەدات‌و دواجار چاوەڕوانی یاسا دەبین كە بڕیاری خۆی بدات:
٣.
گیرانی بەڕێوەبەرێكی هۆڵ و دوو چاودێر لە سەنتەری شاری هەولێر، بە هۆی ئەوەی سەعات (9:00) بە مۆبایل وێنەی پرسیاری تاقیكردنەوەكانیان گرتووە بۆ ئەوەی بیاننێرنە دەرەوە، لە كاتێكدا بەپێی ڕێنمایی نابێت مۆبایل بچێتە هۆڵەكانەوە.
گیرانی (١٥) كەس لەوانەی پڕوپاگندەیان كردووە بۆ دەستكەوتن و فرۆشتنی پرسیاری تاقیكردنەوەكان و بازرگانیكردن بەم ناوەوە لە سنووری پارێزگای سلێمانی و هەولێر.
لادانی (١٦) بەڕێوەبەری هۆڵ لە ئەركەكانیان و دروستكردنی لیژنەیەكی لێكۆڵینەوە بە ئامادەبوونی نوێنەری داواكاری گشتی لە پارێزگای سلێمانی و ئیدارەی گەرمیان و ڕاپەڕین و لادانی (٥) بەڕێوەبەری هۆڵ و یاریدەدەرەكانیان لە هەولێر.
دەستگیركردنی ژمارەیەك كەرەستە و ئامرازی وەك بلوتوس و مۆبایل و ئامێری دیكەی گزیكردن كە بەم هۆیەشەوە زیاتر لە (٢٥) قوتابی و خوێندكار دەردەكرێن و لە سەرجەم تاقیكردنەوەكانیش بێبەش دەكرێن و بەدواداچوونی یاسایی بۆ ئەو كەسانەش دەكرێت كە بازرگانییان بەم ئامێرانەوە كردووە و سزای توند دەدرێن.
چەند پەیجێكی كۆمەڵایەتی، زۆر نابەرپرسانە پڕوپاگندەی فرۆشتن و ئاشكرابوونی پرسیارەكانیان بڵاو كردەوە، بۆیە وەزارەتی پەروەردە داوای یاسایی لەسەر تۆمار كردوون و دڵنیاین چ ئەوانەی لە هەرێمن و چ ئەوانەیش كە لە دەرەوەی هەرێمن، لە ڕێگەی یاساوە بەدواداچوونی تەواویان بۆ دەكرێت و بە تێوەگلانیان سزای قورس دەدرێن و هەر كەسێكیش لەمەولا و بە هەر مەبەستێك بچێتە ئەم چوارچێوەیەوە وەزارەت بە پێی یاسا داوای یاسایی لەسەر تۆمار دەكات.
كەناڵی (NRT) كە بە بەرنامەی (ڕای تۆ) لە ڕێكەوتی (٥/٦/٢٠١٦)ی زایینی زۆر نابەرپرسانە دەرگای بە ڕووی كۆمەڵێك كەسی خوار تەمەن (١٨) ساڵ كردەوە بۆ فڕێدانی هەموو جۆرە تۆمەتێك و دروستكردنی حاڵەتێكی نەخوازراوی دەروونی و نەرێنی لەسەر قوتابی و خوێندكاران و كەسوكارەكانیان، لە لایەن داواكاری گشتی سلێمانییەوە لێكۆڵینەوەی یاسایی لەگەڵ دەكرێت و هەر كەسێكیش لە بەرنامەكەدا قسەی كردبێت و نەتوانێت قسەكانی خۆی بە بەڵگە بسەلمێنێت، ڕێكاری یاسایی لەبەر دەگیردرێتە بەر، چونكە دیاردەی دزێ پێویستی بە بەدواداچوونی لایەنی پەیوەندیداری دیكە جگە لە وەزارەتی پەروەردە هەیە.
