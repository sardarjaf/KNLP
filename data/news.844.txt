وه‌زاره‌تی پێشمه‌رگه‌ بڕیارێكی نوێ له‌باره‌ی شێوازی ده‌وامكردنی‌ هێزی‌ پێشمه‌رگه‌وه‌ جێبه‌جێده‌كات، جێگری سه‌رۆكی لیژنه‌ی كاروباری پێشمه‌رگه‌و شه‌هیدانیش له‌په‌رله‌مانی كوردستان ڕایده‌گه‌یه‌نێت، "هه‌ر پێشمه‌رگه‌یه‌ك پابه‌ندنه‌بێت به‌و بڕیاره‌ له‌كاره‌كه‌ی دورده‌خرێته‌وه‌".
دلێر ماوه‌تی جێگری سه‌رۆكی لیژنه‌ی كاروباری پێشمه‌رگه‌و شه‌هیدان له‌په‌رله‌مانی كوردستان به‌SNNی ڕاگه‌یاند، "وه‌زاره‌تی پێشمه‌رگه‌ بڕیارێكی نوێی له‌باره‌ی شێوازی ده‌وامكردنی هێزه‌كانی‌ پێشمه‌رگه‌وه‌ ده‌ركردوه‌، ده‌وامكردنی له‌سێ گروپه‌وه‌ كردوه‌ به‌دوو گروپ، واته‌ ده‌وامی پێشمه‌رگه‌یان زیادكردوه‌".
وتیشی:"به‌شێك له‌و پێشمه‌رگانه‌ به‌و بڕیاره‌ ڕازینه‌بون و وه‌ك فشار دروستكردنێك ده‌وامیان نه‌كرد، به‌ڵام وه‌زاره‌ت سوره‌ له‌سه‌ر جێبه‌جێكردنی بڕیاره‌كه‌ی".
جێگری سه‌رۆكی لیژنه‌ی كاروباری پێشمه‌رگه‌و شه‌هیدان له‌په‌رله‌مانی كوردستان ئه‌وه‌شی‌ ئاشكراكرد، "به‌گوێره‌ی بڕیاره‌كه‌ی وه‌زاره‌ت، هه‌ر پێشمه‌یه‌ك پابه‌ندنه‌بێت و ده‌وامی ئاسایی خۆی نه‌كات، بڕیاری دورخستنه‌وه‌ی له‌كاره‌كه‌ی بۆ ده‌رده‌كرێت".
