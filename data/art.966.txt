له‌ ڕاستیدا منداڵان  كه‌ تازه‌ ده‌چنه‌ قوتابخانه‌ و له‌ پۆلی یه‌كه‌می بنه‌ڕه‌تی وه‌رده‌گیرێن ، زۆر ده‌مێكه‌ له‌ چاوه‌ڕوانیدان تا قوتابخانه‌ بكرێته‌وه‌ و ئه‌وانیش وه‌كو خوشك و براكانیان بچن بۆ قوتابخانه‌ .
به‌ڵام هاتنی ئه‌وان بۆ یه‌كه‌م جار بۆ خوێندن و بۆ قوتابخانه‌ كارێكی ئاسان نییه‌ لای ئه‌وان و ی دایك و باوكیشیان و لای مامۆستاكانیش ، بۆیه‌ پێویسته‌ به‌ شێوه‌یه‌كی وا پێشوازی بكرێن كه‌ ئه‌و خۆشی و ئاره‌زووه‌ی كه‌ هه‌یانه‌ بۆ خوێندن و قوتابخانه‌ په‌ره‌ی پێبدرێ‌ و بگه‌شێته‌وه‌ ، نه‌ك وای لێ بكرێ‌ كه‌ قوتابخانه‌ و خوێندن و مامۆستای له‌به‌ر چاو بكه‌وێت ، چونكه‌ مناڵ له‌و ته‌مه‌نه‌دا و له‌و گۆڕانه‌ی كه‌ به‌سه‌ر ژیانیدا دێت له‌ ماڵه‌وه‌ بۆ قوتابخانه‌ ، پێویستی به‌وه‌ هه‌یه‌ كه‌ به‌ هێمنی و خۆشه‌ویستی و سۆزه‌وه‌ پێشوازی لێبكرێت  له‌ قوتابخانه‌ دا و كه‌شێكی وای بۆ بڕه‌خسێنرێت كه‌ خۆی ڕۆژانه‌ به‌ ئاره‌زووی خۆی بێت بۆ قوتابخانه‌ ، نه‌ك دایك و باوكی به‌ زۆر بیهێنن ، چونكه‌ مناڵی وا هه‌یه‌ تا دوو هه‌فته‌ زیاتریش هه‌ر دایكی یان باوكی له‌گه‌ڵ نه‌بێت نایه‌ت .
زۆر قوتابخانه‌ هه‌ر ئه‌و ڕۆژه‌ی كه‌ قوتابخانه‌ ده‌كرێته‌وه‌ پۆلی یه‌كه‌كانیش بانگ ده‌كه‌ن كه‌ تا ماوه‌یه‌كی زۆر له‌ گۆڕه‌پانی قوتابخانه‌ له‌به‌ر گه‌رما ده‌مێنێته‌وه‌ دوور له‌ باوك و دایكی و زۆر جاریش قوتابیانی پۆله‌كانی تر بێتاقه‌تیان ده‌كه‌ن و له‌ هه‌مان كاتیشدا مامۆستایان وه‌كو پێویست به‌ ده‌میانه‌وه‌ ناچن ، كه‌ ئه‌مه‌ش ده‌بێته‌ هۆی ئه‌وه‌ی كه‌ ئه‌و مناڵانه‌ زۆر جار قوتابخانه‌یان له‌به‌ر چاو بكه‌وێت .
من لێره‌دا چه‌ند خاڵێك ده‌ست نیشان ده‌كه‌م كه‌ وا باشه‌ له‌ گشت قوتابخانه‌یه‌كدا كه‌ قوتابی تازه‌ی پۆلی یه‌كه‌می بنه‌ڕه‌تی وه‌رده‌گرن ئه‌نجامی بده‌ن .
هه‌رچه‌نده‌ له‌ چه‌ند قوتابخانه‌یه‌كدا ئه‌نجام ده‌درێت به‌ڵام به‌ داخه‌وه‌ له‌ په‌نجه‌كانی ده‌ست تێپه‌ڕ ناكه‌ن :
1.
باشتر وایه‌ منداڵانی پۆلی یه‌كه‌می بنه‌ڕه‌تی دوای چه‌ند ڕۆژێك له‌ كردنه‌وه‌ی قوتابخانه‌ بێن ، نه‌ك ئه‌و ڕۆژه‌ی كه‌ تازه‌ قوتابخانه‌ ده‌كرێته‌وه‌ ،  كه‌ قه‌ره‌باڵغییه‌كی زۆر و ده‌نگه‌ ده‌نگێكی زۆر هه‌یه‌ و له‌ هه‌مان كاتیشدا مامۆستایان نایان په‌رژێته‌ سه‌ر ئه‌وان وه‌كو پێویست .
سازدانی ئاهه‌نگێكی بچوك بۆ ئه‌و ڕۆژه‌ی كه‌ منداڵانی پۆلی یه‌كه‌م دێن ، هه‌روه‌ها باشتر وایه‌ كه‌ دایك و باوكی له‌گه‌ڵدا بێت ، خۆ ئه‌گه‌ر قوتابخانه‌كه‌ هۆڵی گه‌وره‌ و جێگای هه‌بێت ، هه‌ردووكیانی له‌گه‌ڵدا بێت باشتره‌ .
پێشوازی كردنیان له‌ لایه‌ن منداڵانی پۆلی دووه‌مه‌وه‌ كه‌ ساڵی پێشوو له‌ پۆلی یه‌كه‌م بوون .
ئه‌ویش ده‌توانرێت ده‌ مناڵ له‌ كوڕ و كچ كه‌ وریا و گونجاو بن بۆ ئه‌و كاره‌ ..چه‌ند جوانه‌ كه‌یه‌كی گوڵێكیشیان پێ بێت یان شتێكی ساده‌ی منداڵانه‌ كه‌ هه‌ر مناڵ هات بیده‌نێ‌ .ئه‌وسا له‌ هۆڵێكدا له‌گه‌ڵ دایك و باوكیان دانیشن ، ئه‌گه‌ر هۆڵیش نه‌بوو له‌ پۆله‌كه‌ی خۆیاندا ، ئه‌و پۆله‌ی كه‌ له‌ ڕۆژانی داهاتوودا وانه‌ی تێدا ده‌خوێنن .
ئه‌وسا چه‌ن وتارێكی په‌روه‌رده‌یی كورت پێشكه‌ش بكرێت كه‌ تایبه‌ت بێت به‌ كه‌س و كاری قوتابیان .. له‌لایه‌ن به‌ڕێوه‌به‌ر و مامۆستایانی ئه‌لفبێ‌ و مامۆستایانی تره‌وه‌ ، له‌گه‌ڵ ئاماده‌كردنی چه‌ند شیعر و گۆرانییه‌ك له‌لایه‌ن قوتابیانی پۆله‌كانی تره‌وه‌ كه‌ په‌یوه‌نی به‌ قوتابخانه‌ و خوێندن و دایه‌ و بابه‌ و پاكوخاوێنییه‌وه‌ هه‌بێت ، وا باشه‌ زۆری چالاكییه‌كان به‌ قوتابیانی پۆلی یه‌كه‌می ساڵی پێشوو ئه‌نجام بدرێت .
له‌گه‌ڵ شانۆگه‌رییه‌كی ساده‌ و كه‌م ، له‌گه‌ڵ ئه‌وه‌شدا ناو به‌ناو داوا له‌و مناڵانه‌ بكرێت كه‌ تازه‌ هاتوون كه‌ گۆرانی بڵێن ، چونكه‌ له‌ ئێستادا زۆربه‌ی مناڵان چوونه‌ باخچه‌ی ساوایان .
خۆ ئه‌گه‌ر شیرینی ( چكلێت ) دابه‌ش بكرێت جوانتر ده‌بێت ..دوای ئه‌وه‌ی كه‌ ڕێنمایی پێویست پێشكه‌ش كرا داوا له‌ كه‌س و كاری قوتابیان بكرێت كه‌ ڕۆژی دواتر به‌ جلوبه‌رگی قوتابخانه‌وه‌ بیان نێرن بۆ قوتابخانه‌ .
چونكه‌ یه‌كه‌م ڕۆژ بۆ ئاهه‌نگ هاتوون .
ئه‌وسا یه‌كه‌ یه‌كه‌ ناوی منداڵه‌كان بخوێندرێته‌وه‌ و لقه‌كه‌ی دیاری بكرێ‌ ناوی مامۆستای ئه‌لفبێ كه‌شی بوترێت و به‌رامبه‌ریان بوه‌ستێت تا بیناسن و بۆ ڕۆژی دواتر ئاسان بێت ڕیزكردن و كردنه‌ پۆلیان ،  دواتر له‌گه‌ڵ باوكی یان دایكی بڕوته‌ ده‌ره‌وه‌ ، ئه‌وسا له‌لایه‌ن به‌ڕێوه‌به‌ر یان  مامۆستایانی ئه‌لفبێ‌ و بیركارییه‌وه‌ دیاری بچوكیان پێشكه‌ش بكرێت ، ئه‌گه‌ر شتێكی هه‌رزان به‌هاش بێت زۆر كارێكی په‌سه‌ند و باش ده‌رده‌چێت ، كه‌ئه‌مه‌ش وا له‌و منداڵانه‌ ده‌كات كه‌ به‌ڕوویه‌كی خۆشه‌وه‌ ئه‌و ڕۆژه‌ قوتابخانه‌ به‌جێبهێڵن و بۆ ڕۆژی دواتر به‌ دڵنیاییه‌وه‌ به‌ خۆشییه‌وه‌ دێنه‌وه‌ ، كه‌ له‌ هه‌مان كاتیشدا ده‌بێته‌ ڕۆژێكی خۆش ، كه‌ یادگارییه‌ك لای كه‌س و كاره‌كانیشیان دروست ده‌كات و لای ئه‌وانیش ده‌بێته‌ ده‌ستپێكی هه‌نگاونان به‌ره‌و ژیانێكی نوێ‌ ، به‌ره‌و قوتابخانه‌و خوێندن .
چه‌ند خۆشیش ده‌بێت ئه‌گه‌ر هه‌موو باوك و دایكێك هه‌ر ئه‌و ڕۆژه‌ ئه‌وانیش به‌ دیارییه‌كی ساده‌ و بچوك له‌ ماڵه‌وه‌ به‌رده‌وامییان بدایه‌ به‌و خۆشییه‌ .
بۆ ڕۆژانی دواتریش كه‌ هاتنه‌وه‌ بۆ قوتابخانه‌ ، مامۆستایانی ئه‌لفبێ‌ ده‌توانن هه‌ندێك زانیارییان ده‌رباره‌ی قوتابخانه‌ پێ  بڵێن و ئه‌و شوێنانه‌ی كه‌ پێویستن بیانبه‌ن تا بیانبینن ..من لێره‌دا چه‌ند شیعرێكی گونجاو و ساده‌ دیاری ده‌كه‌م كه‌ له‌و ڕۆژه‌دا بوترێت ، ئیتر  به‌گۆرانی  بێت یان  به‌ خوێندنه‌وه‌ هه‌ر ، من دڵنیام ده‌بێته‌ جێگای سه‌رنجی دایكان و باوكان و له‌ هه‌مان كاتیشدا ده‌بێته‌ مایه‌ی دڵخۆشی مناڵه‌كان ...بۆ قوتابخانه‌كه‌ش ده‌بێته‌ كارێكی قه‌شه‌نگ .................. ئه‌مه‌ش شیعره‌كانن .
