  ئەو بەیانییەی كە (سەفەر ناوادە)م تیا ناسی، لە نهۆمی سەرەوەی باڵەخانەیەكی بێناز بوو.. ئەو باڵەخانەیەی كە لە رواڵەتی دەرەوەییدا هیچی لە (بیمارستان) ناچو.. كە بە رێڕەوە درێژ و تاریكەكانی رەت ئەبووی، ترس دایئەگرتی !!.
وەك كەسێكی ماندوو، كە سەفەری رێگای دوور و درێژ هێز و شەنگی قاچەكانی بڕیبێ.. وەك پاسەوانێكی ئێشكگر، كە بە درێژایی شەو چاوەكانی نەچووبنە خەو.. یان وەك ئاسكێكی كێوی، كە بە سەختیی پێكرابێت.. لەسەر قەرەوێڵەیەكی شكاو، پاڵكەوتبوو.
من پێشتر (سەفەرناوادە)م لە هیچ شوێنێك نەبینیبوو، بەڵام ئەو سوور بوو لەسەر ئەوەی، كە زۆر جاری تر منی بینیوە.
راستە من لەو ساڵانەی دوایی، بەهۆی ناجێگیری فشاری خوێن و بەرزبوونەوەی رێژەی شەكر لە خوێنم سەردانیكەرێكی بەردەوامی ئەم بیمارستانە بووم ، دەبوایە هەفتانە جارێك پشکنینی خوێنم بكەم، ئەمەش وایكرد زۆربەی زۆری كارمەند و پەرستار و دكتۆرەكان بناسم، بەڵام هەرگیز پێشتر (سەفەرناوادە)م نەبینیبوو.
بۆ یەكەم جار كە منی بینی تۆزێك شڵەژا، بەهەردوو دەستەكانی ئاماژەی بە قەرەوێڵەكەی تەنیشت خۆی كرد، منیش دوای سڵاو و چاک و چۆنی، لە تەنیشتیەوە لەسەر قەرەوێڵەكە راكشام.
لە گەڕیدەیەكی ماندوو ئەچوو، کە دواجار بەڕێكەوت كەسێكی لە سەفەرە زۆر و بەردەوامەكانیدا دۆزیبێتەوە، باسی گەشتە دوور و درێژەكانی بۆ بكات.. وتی: زۆر بچووك بووم، وەبیرم دێت هەمیشە هۆگری باوكم بووم.. منیش وەك هەرمنداڵێكی تر حەزم بە مەجلیسە گەرم و گوڕەكانی باوكم ئەكرد.. پێمخۆش بوو لە نزیكەوە گوێ لە چپەی هەناسە و قاقای پێكەنینەكانی بگرم.. كە تووڕەش ئەبوو حەزم ئەكرد سەیری دەمارەكانی لامل و کوریشکی نێو چاوانی بكەم.. زۆرجار لە چاوە ڕەش و دەمارە گەورەكانی دەستی ورد ئەبوومەوەو چێژم لە چیڕۆك و بەسەرهاتەكانی وەرئەگرت، كە هەمیشە لە ویقاری پیاوێكی ئازاو چاونەترس دەرئەكەوت.
رۆژێك لە رۆژە كڕێوە و سایەقەکانی سەرەتای ساڵی ١٩٧٥، لەبەردەم کۆمەڵێک لە ناسیاوو هاوڕێكانی گرەو لەسەرسەفەرێك ئەكاو ئیتر لەوكاتەوە بۆ یەكجاریی ناگەڕێتەوە.
بە منداڵی هەمیشە لە سەفەرەكەی باوكمم ئەپرسی، دایكم هەمیشە بە حوزنێكی قووڵەوە ئەی وت: (چۆتە شوێنێكی زۆر دوور).
ئەم رووداوەی منداڵیم، بە خەیاڵی دۆزینەوەی باوكم منی خستە سەر كەلكەلەی سەفەر و گەڕان بەشوێنە زۆر دوورەكان.
زۆربەی كاتەكانی منداڵیم بە رامان و وردبوونەوە لە نەخشەی وڵاتان بەسەر برد.. لە ماوەیەكی كەمدا زۆربەی زۆری وڵاتانم، بە ئاڵاو كولتوور و مێژوویان ئەناسییەوە.. ئەگەرچی ژوورەكەم بچووك بوو، بەڵام دیوارەکانی بە نەخشەی وڵاتان رازاببوونەوە.. لێرەشەوە دانی پیا ئەنێم، كە هەر من بووم نەخشەیەكی گەورەی جیهانییم لە ژووری مامۆستای جوگرافیا دەرهێناو لەنێو پەڕەی پەرتووكەكانم قەد كرد و هەرگیز بۆم نەمگەڕاندەوە، كە دواتر هەڵایەكی گەورەی لەسەر دروست بوو.
ئەو، كاتێ باسی گەورەترین تاڤگەكانی دونیای ئەكرد، من سەرنجم بۆ تاڤگەكانی (نیاگرا) لە كەنەدا و بەرزترین تاڤگەكانی (ئەنجل) لە باشووری رۆژهەڵاتی فەنزوێلام بۆ باس ئەكرد.. كە باس دەهاتە سەر دارستانەكان، باسی دارستانە چڕەكەی (شیراكامی)م لە یابان بۆ ئەكرد و دواتر بە جەنگەڵەكانی (ئامازۆن)م ئەبرد و مار و دووپشكە گەورەكانی ئەوێم پیشان ئەدا.
هەمیشە بە سەرسامییەوە ئەی وت: (هەموو جوگرافی ناسێكی گەورە بە ساتەكانی هەڵكردنی (با) ئەزانێ.. لە تووڕەیی هەورە تریشقەكان تێ ئەگا.. ئەزانێ شەپۆڵەكانی دەریا بۆ یاخین.. لافاو بۆ بەربەست ئەشكێنێ.. باران بۆ بەخووڕ دائەكا).. هەمیشە ئەیوت: (تا بە تونێڵە تاریكەكانی ناخ هەڵنەگەڕێی، ناتوانی بەسەر پشتی زریاندا گەشت بكەی، تا رووناكی نەبەیەوە بۆ ماڵی رۆح، ناتوانی رەهێڵەكانی بەهار ببینی.. ئەو سوور بوو لەسەر ئەوەی جگە لە نیشتمانی جەستە، مەملەكەت و زەمین گەلی تر هەن خەڵكەكەیان ئەچنەوە سەر نەژادی باڵندە).
تا زیاتر لە نەخشەكان را ئەمام، عەشقم بۆ سەفەر گەورەتر و ناخم بۆ گەڕان پڕ جۆشتر ئەبوو.
رۆژێكیان بە خەیاڵی دۆزینەوەی نەخشەیەكی نوێ، كە وەك دۆزینەوەی دوورگەیەكی ون بوو وابوو، كەوتمە بڕین و پارچە پارچەكردنی نەخشەی وڵاتان.. گوند و شارەكانی كوردستانم لە چنگی زۆر وڵات دەرهێناو دواتر لە جۆش و خرۆشێكی بێوێنەدا، گشت شار و شارۆچكە و گوندەكانم لە كەرنەڤاڵی ئاوێتە بوون و دەست لەملانێی یەكتریدا، بە شێوەیەكی هارمۆنی تێكەڵ بەیەكدیم كردنەوە.
ئەو شەوە لە خۆشی بینینی ئەم نەخشە نوێیەدا تا بەیانی خەوم لێنەكەوت.. زیادە ڕۆیی نییە ئەگەر بڵێم پێشتر نەخشەی هیچ وڵاتێكم بەو جوانیە نەبینی بوو.. بە ساتەكانی عاشق بوون تێ ئەپەڕیم.. توند توند ئەم نووساند بە سینەم و بۆنی كوێستانەكانیم ئەكرد.. ئیتر لەو كاتە بەولاوە گەڕان و سەفەرە هەمیشەییەکانم بە عەرشی دڵ دەستیان پێكرد.
شەو درەنگانێك لە گوندێكی نزیكی مەهاباد لە ماڵی ئاوڕەحمان ناوێك مامەوە، كە منی بینی چاوەكانی سوور هەڵگەڕان و باسی لەسێدارەدانی كوڕەكەی و زوڵمی ئاخوندەكانی بۆ كردم.
بۆ نیوەڕۆی رۆژی دواتر لە ئامەد لە ماڵی شێرە ژنێك بووم، باسی كچە حەڤدە ساڵیەكەی بۆ كردم، كە لەبەر خودانی زیندانا تف ئەكا لە شوناسی رزیو، ئەڕشێتەوە بەسەر ژەنەڕاڵەكانی ئەوێدا و لە دوا نامەی دا بۆ دایكی ئەنووسێ (لەبەر ئەوەی نەموت توركم ئازار و ئەشكەنجەی زۆریان دام، لە كولانەی سەگیان پەستام).
بۆ پشتگیریش لە رۆژئاوا، لە گوندێكی دوورە دەستی (كۆبانی)، بەشداریی شەڕێكی گەورە بووم، بۆ مژدانەی سەركەوتن گەڕامەوە بۆ باشوور.بەلام داخم بە تەلبەندو خەندەقەکان پەریمەوە.
كە هاتمەوە هەر من نەبووم، ویژدانی نەتەوەیەكم لەگەڵ دابوو بۆ بەرخۆدان.. هاواری گەلێكم پێبوو بۆ ئازادی..
لەسەر پشتی (زریان) بووم.. لە ئێوارەیەكی خامۆشا خۆم كردەوە بە هەڵەبجە.. تەنیا نەبووم، هەموو ئەو هاوار و ناڵانەم لەگەڵ بوون، كە لە ئاسمانداجێمابوون.. رۆشنایی هەموو ئەو چاوانەم پێ بوون كە لەوێدا رژێنرابوون.. سەدان بەڵێنم لەگەڵ بوون، كە لە (كانی عاشقان)ا درابوون.. كە هاتمەوە بەلەشكرێك لە پەپوولەو بە گەرووێك پڕاوپڕ لە سیاچەمانە و بە كۆڵێك لە پشدێن و مشكی و لە دەسرازە و جامانە گەڕامەوە...
وەكو هەموو ئەو تۆریست و گەڕیدانەی، كە چێژی زۆر لە مانەوە لە ئوتێلەكان و خواردنی چێشتی جۆراوجۆری بیانی و راكشان لەسەر لم و بینینی دیمەنی تاڤگەكان و ناسینی ئەو شۆخانەی كە جەستەیان ئەخەنە بەر دەستی خۆرەتاو وەرئەگرن.. منیش لە ژوورە بچووكەكەی خۆم، چێژم لە گەڕانەكانم وەرئەگرت.. ئەوان بۆ ژەمی ئێوارە ماسی سەلەموون و منیش لە گوندێكی بناری كۆسرەت بە كفتەدۆغاو داوەت بووم.
ئەوان لە جەستەیەكی سارددا، وەكو ئەو ماسیە مردووانە وابوون كە رووبار وەخۆیان ناگرێ و لە چەشنی ئەو گەڵا وەریوانە بوون كە پاییز تەڕاتێنیان پێ ئەكا.. لە ئاونگی سەر ئەو گەڵایانە ئەچوون، كە لەگەڵ هاتنی خۆر بزر ئەبوون.
هەر لەسەر پشتی (زریان) بووم.. بەنێو تیر و رمی سوڵتان و حیلەی ئەسپەكانی شاعەباسدا گوزەرم كرد.. لە خوراسان گیرسامەوە، لەوێ بە (كەلیموللای تەوەحودی)ئاشنا بووم و دەیان چیرۆكی وەكو (گوڵنار)ی بۆ گێڕامەوە.
گەڕیدەیەك بووم، بۆ هەڵفڕین باڵەكانم لە هەڵۆ و لە نیشتنەوەش قەلەمبازەكانم لە ئاسك.. بەزۆر كووچەدا گەڕام.. لە بەردبارانی (دوعا)دا تا بەیانی هەر گریام.. لەدوای تیرۆری (سەكینە)ش لە مانگ و ئەستێرە تۆرام.. بۆ كۆستە گەورەكەی (بێكەس)یش، تەنیاو بێكەس بە دەربەندی پەپوولەدا هەڵگەڕام.
لە دەمەو عەسرێكی پاییزدا، لەگەڵ ئەو گەڵا زەردانەی زوو وەرین و بەرگەی رەشەبایەكیان نەگرت، وەك برووسكە خۆم كرد بە (تەعجیل)ی هەولێردا.. ئەوم لە كراسێكی دڕاوو ریشێكی چڵكندا بینی..  شێوەی لە عەبەشێت ئەچوو، كە بەدەم هەڵقورینی قومێ ئارەق، بە پێی پەتی لە كۆڵانەكان ئەگەڕا و ئەڕشایەوە بەسەر ناشیرنیه‌كانی شاردا.. ئەو وەك ئەو ریكۆردەرە كۆنە لەكاركەوتووانە وابوو، كە كەس كاری پێنەمابن.. وەك (بەڕەی دڕاو، فانۆسێکی شكاو، مەسینەیەکی کون، بڵندگۆیەکی قوپاوی مزگەوت)، كە هیچ عەتارێك پوولێكی قەڵپی پێنەدابی، هیچ دەلالێك نەیخستبیته‌ مەزادەوە.
ئەوێ، تۆزی چەند سەدە لە بێدەنگی و بۆنی غەریبانی لێ دەهات.. لێتان ناشارمەوە كە من تا ئەوكات كۆڵان و كووچەیەكی وا وێرانم نەبینی بوو.. كە لە دارو پەردووی خانووەكان رامام، باوەڕم بە چاوەكانی خۆم نەكرد.. زۆربەی زۆری لا دیوار و بن هەیوان و ئەستوندەكەی خانووەكان كەوتبوون.. كە لە خانووێكی بێ دەرگا رامام، لە حەوشەكەی (بێژینگێكی دڕاو، پەرەمێزێكی ژەنگاوی، چەند دەفرێكی فافۆن و ژێر سەماوەرێك و هەندێك كەرەستەی جۆڵایی و کۆنە كەنتۆرێكی شكاوی دەستكردی وەستاکارانی سنەی لێ بوو).
دەرگای گارەدراوی خانووێكی ترم كردەوە، گوێم لە هاوار و ناڵەیەکی زۆر بوو، كە لەناو فەزای ژوورەكە سەدایان هەر مابوو.
بە بەردەم خانووێكی تر رەت بووم، بە هەزاران رەشۆڵەم دیتن كە هەڵەفڕین و دواتر لەسەر دار چنارە گەورەكەی ئەوبەر نیشتنەوە.. كت و پڕ کە بینیم هەمان (فەرەیدوون)ی شێوەكاری هاوڕێم بوو..  دوو باڵی گەورەی وەک هەڵۆی لە پەراسووەكانی روابوو.. بەهەمان كراسی شینی كابۆیی و بە چاوە قاوەیی و قژە زۆرەكەی ناسیمەوە.. بەڵێ خۆی بوو.. سەرەتا وامزانی خەو ئەبینم، چونكە ئەو چەند ساڵێك بەر لە ئێستا لە رووداوێكی هاتوچۆدا گیانی لەدەست دابوو.. بەم بینینی لەناكاوە سەرسامییەكی گەورە دایگرتم.
دوای چەند ساڵێك دووبارە ئامێزمان بەیەكدا كردەوە.. ئەوە یەكەم بەریەك كەوتنی من بوو بە فریشتە، كە وەك باوەشكردن بوو بە ئاودا.. جەستەی لە چەشنی پەمۆ بو، سەرەتا ترسام پەڕەكانی هەڵبوەرێن.. وەكو ئەو گوڵە ناسكە وابوو، كە پەڕەكانی بەرگەی بای نەسیمێك ناگرن.
وتی: بیرت نایەت هەمیشە باسی رەوەی رەشۆڵە و خەمی هەژارەكانی (تەعجیل)م بۆ ئەكردی!!
هاتووم چاو بخەمە سەر ساتی فڕینی رەشۆڵە.. لە پشت دەرگای گارەدراوی ماڵە هەژارێكیشا، گوێ بگرم لە ئاوازی برسیێتیی..هاتووم باڵەكانی رەشۆڵە لەم تابلۆیەمدا بچێنم، رەنگە خۆڵەمێشیەكانی خەفەت بگرمەوە.
دواتر بە هێمنی تابلۆیەكەی دایە دەستم و چپاندی بە گوێما، كە هەموو رۆژانی شەممە ئەگەڕێتەوە ئەم كووچەیە.. دواتر لەگەڵ هەڵفڕینی رەوە ریشۆڵەیەکی تر ئەویش باڵەكانی لەیەك دا.
دەنگی لێكدانی باڵەكانی لە دەنگی ئەو بەڕە تۆزاویە ئەچوو، كە توند توند رایئەوەشێنن.. وەكو ئەو گەردەلوولەی لەناكاو تەپ و تۆزێكی زۆر دێنێ، لەنێو گەرد و تۆزی پاشماوەی ئەو خانووانە بەجێی هێشتم.
سەراسیمە لە تابلۆیەكەم ئەڕوانی.. بۆ چەند ساتێك وەك ئەوەی چاوەكانم بەرگەی بینینی ئەم تابلۆیە نەگرن، پڕ بوون لە ئاو.. ئەوكاتە لە دوو چاوی ئەو دایكە گەرمیانیە ئەچوون، كە جگە لە فرمێسكی قەتیس ما و هیچ نابینێ.
نەمزانی چەند كاتژمێر بەدیار تابلۆیەكە وەستا بووم و بە چەند قۆناغی هەنسكدان و گریاندا تێپەڕیبووم.. وەكو وێنەی لە جام گیراوی ئەو گەنجە ئەنفالكراوەی بارزانی لە دەستی تازە بووكیا، چەند جار بۆنم كردبوو.. چەند جار نووساندبووم بە سینە م
لەو ساتەدا، لەو عاشقە مەستە ئەچووم، كە لە شەوی ژوانی یەكەمیا، زۆر بە هەڵپە ماچێك ئەكاو قۆڵەكانی لەنێو قەدی مەحبوبەكەی دەئاڵێنێ و پاشان دەست ئەبا بۆ قژی، بۆ دواتریش بە ئەسپایی بەنێو کەزیەکانی و بە گازەرای پشتیا ئەباتە خوارێ... 
بۆ هەفتەی دواتر، كە گەڕامەوە بۆ هەمان شوێن، ئەو دەمێك بوو لە چاوەڕوانی من دابوو.. ئەو باڵەكانی لە هەڵۆ و منیش بەسەر پشتی زریان، بەیەكەوە لە پیاسەیەكی دوور و درێژ دابووین، كە دواتر ناومان لێنا پیاسەی ئەبەدی.. تیشكە بەجێماوەكانی رووناكیمان هەڵئەگرتنەوە و ئەماندانەوە لە بەرۆكی خۆرەتاو.. پەلكە زێڕینە  دزراوەكانمان بۆ شەپۆڵەكانی دەریا ئەگەڕاندنەوە.. گەڵامان ئەكردەوە بە نیشتمانی شەونم و مانگمان ئەسپاردەوە بە باوەشی پیرەپیاوێكی گەرمیانی و رەنگەكانی كازێوەمان ئەدانەوە لە برینی نیشتمان...
لەپڕ ئەو منی بە دامێنی كڵۆبەفرەكان گرێداو لەگەڵ هەنسكەكانی باران بەجێی هێشتم.. تەنیاو سەراسیمە بەو دەشت و زەنوێرەدا ئەگەڕام.. بە رەوەز و گاوە شاخا سەرئەكەوتم.. لە پڕێكا بینیم هەمان خەونی شەوان و هەمان بینایی چاوانم بوو.
دوای شەش ساڵ دووبارە ئەوم لە تیشێرتێكی سوورو پانتۆڵێكی كابۆییدا بینییەوە.. چاوەكانی بە چەشنی ئەڵماس ئەدرەوشانە، كوڵمەكانی پڕ بوون لە پێكەنین، ددانەكانی وەك كڵۆی بەفر سپی بوون.
هات و بێ دەنگ، بێ هیچ قسەیەک، توند توند ئامێزی پیا كردم.. منیش دامە پ ڕ م ە ی گ ر ی ا ن.
وتی: كە تۆ لە باخ و چیمەنەكانی تاران بەجێت هێشتم، تۆ بۆمن و منیش تێر تێر بۆ تۆ گریام.
زۆر تەنیا بووی لەم سەفەرە غوربەتیەدا.. خۆت و جەستەیەكی نەخۆش، خۆت و كۆمەڵە دەرزییەكی دیسفراڵ، خۆت و دە ساڵ لە مەینەتیی، خۆت و باوەشێك لە ئازار.. وەك مەلێكی سەرلێشێواو، بەنێو مەمەڕەكانی بیمارستان دەهاتی و دەچووی.. من لە پەنجەرەی ژوورەكەم دوانیگام لەسەر تۆ بوو.. هۆن هۆن فرمێسكت ئەباراندن.. زۆر تەنیا بووی و كەس نەبوو هاوبەشی خەمت بێ.. كەس نەبوو دڵنەواییت بداتەوە.
نارەحەت بووم كە لەم سەفەرە بە تەنیا و بە كۆڵێك خەم و ژانەوەم بەجێ هێشتی.. زۆر ئەترسام بەرگە نەگری.
بمبوورە.. بەڵام من دەبووابە بڕۆم.. كە رۆیشتم فریشتەگەلێكی زۆر لە پێشوازیی من دابوون.
باسی كامیانت بۆ بكەم!
بۆ یەكەم جار فریشتەیەك دەستی گرتم و وتی: ئای رۆڵەکەم، وەرە من بابە گەورەتم.. ئەو لە ویقاری فریشتەیەكی بەتەمەندا دەرئەكەوت، باسی یەكەم دەستڕێژ و یەكەم هەڵمەتی داستانی هەندرێنی بۆ كردم.. لەولاتریش فریشتەیەكی باڵابەرز زۆر بەڕێكی جامانەكەی بەستبوو.. توند توند لە ئامێزی گرتم و ئەویش باسی شەڕی دەستەویەخەی كوڕەك و دوا چركەساتی سماقوڵی بۆ كردم.. فریشتەیەكی قژ زەردیش، باسی راپەڕینی هەشتا و حەوتی رواندز و رەشبگیریەكەی ساڵی دواتری بۆ گێڕامەوە...
ئەوان گەلێك زۆر بوون، پۆل پۆل، گشتیان لە پێشوازی مندا بوون.. ئەوان وەك بەفر سپی سپی بوون.. باڵیشیان وەک باڵی هەڵۆ وابوو، تا چاو بڕکا لەو ئاسمانە وەكو باران دائەبارین...
لەو ساتەدا، لە ژوورە  بچووكەكەم نەمزانی نە بوورامەوە، نە خەوێكی قووڵم لێ كەوت.. بۆ بەیانی بە دەنگە پڕئەفسووناویەکەی (ماملێ) بە ئاگا هاتم کە دەیگوت: (نامە دەنووسم بۆ لەیلا بە دڵێکی پڕ لە خوێنەوە.. دەنگی قورینگان دێ لە هەوای، ئەڵێن کوێستانچی دێنەوە...)، کە بەئاگا هاتم، دیتم وەك تەتەرێك كۆمەڵە نامەیەكی ئەوانم لەلا بوو..
