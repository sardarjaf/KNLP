ئەمریکا نیگەرانە لەو ڕاپۆرتانەی باس لە پێشێلکارییەکانی سەر مافی مرۆڤی هاوڵاتیانی فەلوجە دەکەن لە لایەن هێزە عیراقییەکانەوە، ئەوەش پاش ئەوەی نەتەوەیەکگرتووەکان رایگەیاندبوو زانیاریی متمانەپێكراویان لەسەر "ئەشكەنجەدان‌و كوشتن"ی ئەو هاوڵاتییانه‌ لەبەردەستدایە كە لەناوچەكانی ژێردەسەڵاتی داعشەوە به‌ره‌و ناوچه‌كانی‌ دیكه‌ هه‌ڵدێن.
دوێنێ سێشەممە، زەید رەعد حسێن، كۆمسیاری باڵای مافەكانی مرۆڤی نەتەوەیەگرتووەكان رایگەیاند، كە زانیاریی متمانەپێكراویان لەسەر "ئەشكەنجەدان‌و كوشتن"ی ئەو هاوڵاتییە مەدەنییانە لەبەردەستدایە كە لەناوچەكانی ژێردەسەڵاتی داعشەوە، بە تایبەت لە شارۆچكەی فەلوجەوە بۆ لای گروپە چەكدارەكانی سەربە هێزەكانی ئاسایشی عیراق هەڵهاتوون.
لە بەرامبەردا مارک تۆنەر وتەبێژی وەزارەتی دەرەوەی ئەمریکا لە کۆنفرانسی رۆژنامەوانی رۆژانەدا رایگەیاند: لە راستیدا بارودۆخێکی نالەبار و سەخت لە دەورەبەری فەلوجە دەبینین، ئێمە راپۆرتەکانمان لەسەر باوردۆخی هاوڵاتیانی سڤیلی ناو فەلوجە لەسەر دەستی هێزە ئەمنییەکانی عیراق بینیوە ، زۆریش نیگەرانین لە پێشێلکاری مافەکانی مرۆڤ لەسەر هاوڵاتیانی مەدەنی فەلوجە، ئێستا حەیدەر عەبادی سەرۆک وەزیرانی عیراق لە نزیکەوە لە پیشێلکارییەکانی سەر هاوڵاتیانی مەدەنی دەکۆڵێتەوە و لیژنەی لێکۆڵینەوەی مافی مرۆڤی بۆ ئەو مەبەستە پێکهێناوە.
وتیشی: حکومەتی عیراقی هەوڵەکانی خستووەتە گەڕ بۆ کۆتایی هێنان بەو پێشێلکارییانە و هەوڵدان بۆ پاراستنی گیانی هاوڵاتیانی سڤیلی فەلوجە.
چەند رۆژی ڕابردوو حکومەتی عیراقی و وەزارەتی دەرەوەی ئەمریکاش باسیانلەوە کردبوو کە نزیکەی 50 هەزار هاوڵاتی مەدەنی لە ناو فەلوجەدا گیریان خواردووە و ناتوانن شارەکە بەجێبهێڵن.
بە گوێرەی چەند ڕاپۆرتێکی رێکخراوەکانی مافی مرۆڤ، باوردۆخی هاوڵاتیانی ناو فەلوجە زۆر خراپە و لە برسیەتی و تینویەتیدان و گیا دەخۆن و ئاوی رووبارەکان دەخۆنەوە چونکە نرخی خواردەمەنییەکان زۆر گران بووە بە شێوەیەک نرخی فەردەیەک ئارد گەشتووەتە یەک ملیۆن دینار (850 دۆلار).
وتەبێژی وەزارەتی دەرەوەی ئەمریکا راشیگەیاند: بە پێی زانیارییەکان نزیکەی 15 هەزار لەو هاوڵاتیانەی لە فەلوجەدا بوون شارەکەیان جێهێشتووە و گەیەنراونەتە کەمپەکان و لە شوێنی ئارامدان، دەربارەی ژیانی ئەو هاوڵاتیانەش لەگەڵ حکومەتی عیراقی لە گفتوگۆی بەردەوامداین.
دوای كۆنتڕۆڵكردنیشی لەلایەن داعش، سوپای عیراق لەسەرجەم دەروازەكانییەوە گەمارۆی خستە سەر ئەو شارۆچكەیەو رێگەی هاتن و چوونی قەدەغەكرد، ئەوەش وایكرد دانیشتووانەكەی لەلایەك رووبەڕووی هەڕەشەكانی داعش ببنەوە كەلەناو شارۆچكەكەدا بوون، لەلایەكی تریشەوە رووبەڕووی برسێتی بوونەوە بەهۆی ئەوەی هیچ پێداویستییەكی رۆژانەیان بەدەست نەدەگەیشت.
هاوكات دوێنێ سێشەممە لەبەیاننامەیەكی كۆمسیۆنی باڵای كاروباری پەنابەرانی نەتەوەیەكگرتووەكاندا، كە وێنەیەكی بۆ خەندان نێردراوە ئەوەخراوەتەڕوو كە برونۆ گیدۆ، نوێنەری باڵای كاروباری پەنابەرانی نەتەوەیەكگرتووەكان، سەردانی كەمپی زوربەی لەعامریەی فەلوجە كردووەو لەبارەی دۆخی ئاوارەكانی فەلوجەوە دەڵێت"لەئێستادا تراژیدیایەكی دیكەی مرۆیی لە فەلوجەدا روودەدات و خراپتر لەمەش بەڕێوەیە".
نوێنەری باڵای كاروباری پەنابەرانی نەتەوەیەكگرتووەكان دەشڵێت"ئەمڕۆ چاوم كەوت بەو خێزانانەی ناچاربوون سێ بۆ چوار شەو لەدەرەوەی ماڵەكانیان پێش تێپەڕاندنی رووباری فورات بەرەو ئاسایش و ئارامی بپەڕنەوە.
پێیانوتم كە ژمارەیەك لە رووبارەكەدا خنكاون‌و هەندێكی دیكە تەقەیان لێكراوەو بەوهۆیەوە گیانیانلەدەستداوە".
گیدۆ لەدرێژەی وتەكانیدا دەڵێت"پیاو و كوڕانی پێگەیشتوو، بەمەبەستی بەڕێوەچوونی پشكنینی ئەمنی لە خێزانەكانیان جیادەكرێنەوە.
لەگەڵ پێزانینی گرنگیی پشكنینی ئەمنیدا رێكخراوی UNHCR داوادەكات پڕۆسەكە بەشێوەیەكی مرۆییانەو شەرەفمەندانە بەڕێوەبچێت، بەجۆرێك كە لەگەڵ ستانداردەكانی مافەكانی مرۆڤدا یەكبگرێتەوە، بەتایبەتی دوای ئەو راپۆرتانەی لەبارەی ئەشكەنجەو مامەڵەی هەڵەی میلیشیا چەكدارەكانەوە پێمان گەیشتووە".
