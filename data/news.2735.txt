وته‌بێژی‌ وه‌زاره‌تی‌ به‌رگری‌ ئه‌مریكا ناسراو به‌ "په‌نتاگۆن" رایده‌گه‌ینێت، رێكخراوی‌ تیرۆریستی‌ داعش، زۆر مه‌ترسیداره‌ و له‌ ناوبردنی‌ ئه‌و رێكخراوه‌ش پێویستی‌ به‌ كاتی‌ زیاتر هه‌یه‌.
جۆن كێربی وته‌بێژی‌ وه‌زاره‌تی‌ به‌رگری‌ ئه‌مریكا له‌ چاوپێكه‌وتنێكدا له‌گه‌ڵ كه‌ناڵی‌ "CNN"دا رایگه‌یاندووه‌، هیچ گومانێكی‌ تێدا نیه‌، كه‌ رێكخراوی تیرۆریستی‌ داعش له‌ چه‌ند شوێنێكدا پێشڕه‌وییان كردووه‌ و سه‌ركه‌وتنیانشیان به‌ده‌ستهێناوه‌، به‌ڵام ئه‌و رێكخراوه‌ ناتوانێت وه‌كو ساڵی‌ "2014" له‌ كاره‌كانی به‌رده‌وام بێت و په‌یوه‌ندی‌ به‌ ئه‌ندامه‌كانییه‌وه‌ بكات.
ئاماژه‌به‌وه‌شده‌كات، كه‌وتنی‌ شاری‌ "رومادی‌" له‌ عیراق و شاری‌ "ته‌دمور" له‌ سوریا زۆر به‌گرنگییه‌وه‌ مامه‌ڵه‌ی‌ له‌گه‌ڵدا نه‌كراوه‌ و ده‌شڵێت، دانی پێداده‌نێم كه‌ رێكخراوی‌ تیرۆریستی‌ داعش، زۆر مه‌ترسیداره‌ و هه‌وڵی‌ داگیركردنی‌ ناوچه‌ی‌ زیاتریش ده‌دات و گۆمانی‌ تێدا نیه‌ كه‌ سه‌ركه‌وتووش ده‌بێت.
باسله‌وه‌شده‌كات، پێشتر ئێمه‌ رامانگه‌یاندبوو، كه‌ شه‌ڕی‌ رێكخراوی‌ تیرۆریستی‌ داعش، پێویستی‌ به‌ "سێ بۆ پێنج" ساڵ هه‌یه‌، له‌و ماوه‌یه‌شدا ئه‌و رێكخراوه‌ سه‌ركه‌وتن به‌ده‌ست ده‌هێنێت، به‌ڵام سه‌ركه‌وتنی‌ راسته‌قینه‌ به‌سه‌ر داعشدا، ته‌نها به‌ پرۆسه‌ی‌ سه‌ربازی‌ نابێت، به‌ڵكو پێویستی‌ به‌ سه‌ركه‌وتنی‌ پرۆسه‌ی‌ سیاسی هه‌یه‌ له‌ عیراق و سوریادا، ئه‌و پرۆسه‌یه‌ش ئێستا له‌ عیراقدا ده‌ستپێكردووه‌ و حكومه‌ته‌كه‌ی‌ "عه‌بادی‌" هه‌وڵی‌ بۆ ده‌دات.
