له‌گه‌ڵ خۆئاماده‌كردنی‌ هێزه‌ ئه‌منییه‌كانی عیراق بۆ رزگاركردنی‌ فه‌لوجه‌ له‌ده‌ست رێكخراوی‌ تیرۆریستی‌ داعش، له‌ئێستادا دانیشتوانی‌ ئه‌و شاره‌ ده‌ستیان كردووه‌ به‌ چۆڵكردنی‌ شاره‌كه‌ ئه‌وه‌ش له‌سه‌ر داوای هێزه‌ ئه‌منییه‌كانی عیراق.
ئه‌مڕۆ یه‌ك شه‌ممه‌، شانه‌ی‌ میدیای‌ جه‌نگی‌ سه‌ربه‌ وه‌زاره‌تی به‌رگریی عیراق ئاشكرایكرد كه‌ چۆڵكردنی‌ شاره‌كه‌ له‌لایه‌ن دانیشتوانی‌ فه‌للوجه‌وه‌ ده‌ستیپێكردووه‌‌و ژماره‌یه‌كی‌ زۆر له‌ خێزانه‌كانی‌ ئه‌و شاره‌ به‌ ئاڕاسته‌ی‌ ئه‌و شوێنانه‌ ده‌چن كه‌ هێزه‌ ئه‌منییه‌كان تێیدا جێگركراون.
ئه‌وه‌ش دوای ئه‌وه‌ی هه‌ر ئه‌مڕۆ شانه‌ی‌ میدیای‌ جه‌نگی‌ له‌به‌یاننامه‌یه‌كدا، داوای‌ له‌و هاوڵاتیانه‌ كرد كه‌ تائێستاش له‌نێو شاری‌ فه‌لوجه‌دا ماون، له‌پێناو سه‌لامه‌تییاندا شاره‌كه‌ چۆڵ بكه‌ن.
له‌به‌یاننامه‌كه‌ی شانه‌ی‌ میدیای‌ جه‌نگی‌ هاتبوو"پێویسته‌ هه‌موو هاوڵاتیانی‌ فه‌لوجه‌ له‌ باره‌گاكانی‌ داعش‌و گردبوونه‌وه‌كانیان دووربكه‌ونه‌وه‌، چونكه‌ ده‌كرێنه‌ ئامانجی‌ فڕۆكه‌ جه‌نگییه‌كان".
ئه‌وه‌ له‌كاتێكدایه‌ بۆ كۆنتڕۆڵكردنه‌وه‌ی ئه‌و شاره‌ له‌ده‌ست داعش ژماره‌یه‌كی زۆر هێزی ئه‌منیی عیراق ئاماده‌كراون‌و ده‌ستپێكردنی پڕۆسه‌ی رزگاركردنه‌كه‌ له‌ئان‌و ساتدایه‌.
شانه‌ی‌ میدیای‌ جه‌نگی‌، داواشی‌ له‌هاوڵاتیانی‌ فه‌لوجه‌ كردبوو له‌ڕێی‌ هیڵی‌ دابینكراوی‌ 195وه‌ به‌ ته‌له‌فۆن زانیاریی‌‌و یارمه‌تی‌ پێشكه‌ش به‌ هێزه‌ ئه‌منییه‌كان بكه‌ن، به‌پێویستیشی‌ زانیبوو ئه‌و خێزانانه‌ی‌ ناتوانن له‌ شاره‌كه‌ بچنه‌ ده‌ره‌وه‌، له‌و شوێنانه‌ی‌ تێیدا ده‌مێننه‌وه‌، ئاڵای‌ سپی‌ به‌رزبكه‌نه‌وه‌.
