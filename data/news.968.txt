حكومەتی‌ هەرێمی كوردستان ئاشكرای دەكات، حكومەتی فیدراڵ زیاتر لە بیست و حەوت ترلیۆن دۆلاری حكومەتی هەرێمی كوردستان قەرزدارە كە لەپارەی پێشمەرگەو بەشە بودجەی دوو هەزارو چواردەی هەرێم پێك دێت.
لەكۆنفراسێكی رۆژنامەوانیدا ئەحمەد عەبدولرەحمان وتەبێژی وەزارەتی دارایی و ئابووری حكومەتی‌ هەرێمی كوردستان راگەیاند، هەرێمی كوردستان لە قەیرانێكی دارایی راستەقینەدایە و تەنیا لە ساڵی رابردوودا خەرجی بەكاربردن بە بڕی ترلیۆنێك ‌و پێنج سەدو سیانزە ملیار دینار كەمكراوەتەوە.
ئەحمەد عەبدولرەحمان وتیشی، حكومەتی عێراق لەساڵی دوو هەزارو حەوتەوە تا ساڵی دوو هەزارو پانزە، یانزە ترلیۆن و پێنج سەدو سیانزە ملیار دیناری شایستە دارایەكانی هێزەكانی پێشمەرگەی هەرێم قەرزدارە، جگە لەوەش شانزە ترلیۆن دیناری دیكەی بەشە بودجەی هەرێمی رەوانە كردوەو وەك قەرز لەسەر ماوەتەوە.
وتەبێژی وەزارەتی دارایی و ئابووری هەرێمی كوردستان باسی لەوەشكرد، هەرچەندە حكومەتی هەرێمی كوردستان پابەندە بە یاسای بودجەی ساڵی دوو هەزارو پانزەی عێراقەوە، بەڵام حكومەتی عێراق شایستە داراییەكانی هەرێم وەك خۆی رەوانە ناكات و پێشێلكاری لەسەر بودجە دەكات.
بەپێی زانیارییەكان، شایستە داراییەكانی هەرێم لە ماوەی پێنج مانگی یەكەمی ئەم ساڵدا، دەكاتە شەش ترلیۆن و سەدو حەفتاو سێ ملیار دینار، بەڵام حكومەتی عێراق تەنها دوو تریلیۆن و دوو سەدو شەست و پێنج ملیار دیناری رەوانەی هەرێم كردووە.
