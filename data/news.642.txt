پاڕێزگاری هه‌ڵه‌بجه‌ رایده‌گه‌یه‌نێت، قسه‌یان له‌گه‌ڵ وه‌زاره‌تی دارایی كردووه‌ تا كارێك بكه‌ن، فه‌رمانبه‌ر بۆ پارێزگای هه‌ڵه‌بجه‌ دابمه‌زرێت، به‌ڵام بیانووی ئه‌وان بوونی قه‌یرانی دارایی هه‌رێم بووه‌، ده‌شڵێت: "به‌ نوسراوی ره‌سمی داوامانكردووه‌ 200 فه‌رمانبه‌ر بۆ پارێزگای هه‌ڵه‌بجه‌ دابمه‌زرێنرێت".
عه‌بدوڵا نه‌ورۆڵی، پارێزگاری هه‌ڵه‌بجه‌، به‌ خه‌ندانی راگه‌یاند: "تا ئێستا به‌شێوه‌ی كاتی، له‌ فه‌رمانبه‌ری ناو فه‌رمانگه‌كانی هه‌ڵه‌بجه‌ سوودمان وه‌رگرتووه‌، له‌گه‌ڵ ئه‌وه‌شدا قسه‌مان كردووه‌ له‌گه‌ڵ وه‌زاره‌تی دارایی تا كارێك بكه‌ن، فه‌رمانبه‌ر بۆ پارێزگای هه‌ڵه‌بجه‌ دابمه‌زرێت، به‌ڵام ئه‌وان ده‌ڵێن له‌ ئێستادا قه‌یرانی دارایی هه‌یه‌ و ناتوانین".
وتیشی: "بۆ هه‌موو به‌شه‌كان ئه‌گه‌ر هاوشێوه‌ی  پارێزگای سلێمانی بكه‌ین له‌وانه‌یه‌ نزیكه‌ی 500 كه‌سمان پێویستبێت‌ كه‌ دابمه‌زرێت، به‌ڵام له‌ به‌ر ئه‌وه‌ی پارێزگای هه‌ڵه‌بجه‌ له‌ سه‌ره‌تای دروستبووندایه‌ ره‌نگه‌ كاره‌كان به‌ 200 كه‌س ‌ به‌ڕێوه‌ببرێت".
راشیگه‌یاند: "به‌نوسراوی ره‌سمی داوامانكردووه‌ 200 كه‌سمان بۆ دابمه‌زرێنن، هه‌روه‌ها له‌گه‌ڵ لیژنه‌ی ناوخۆی په‌رله‌مانیش قسه‌مانكردووه‌، كه‌ ئه‌گه‌ر دامه‌زراندن و میلاكاتمان بۆ نه‌یات، كاره‌كانمان به‌وشێوه‌یه‌كی باش جێبه‌جێ‌ ناكرێت، له‌گه‌ڵ ئه‌وه‌ش هه‌ر له‌ هه‌وڵدا ده‌بین تا بۆمان دابمه‌زرێت".
