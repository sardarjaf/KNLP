له‌پڕ قیژه‌و له‌خۆدانی ژنان قاوشێكی نه‌خۆشخانه‌كه‌ پڕده‌كات، كه‌ خوله‌كێك پێشتر بێده‌نگی باڵی به‌سه‌ردا كێشابوو، ژنان ده‌ست بۆ ئاسمان به‌رزده‌كه‌نه‌وه‌، چاویان له‌سه‌ر پزیشكه‌كان‌و دڵیان لای كۆرپه‌كانیانه‌.
ئه‌وه‌ دیمه‌نی ناو به‌شی منداڵانی نه‌به‌كام-ی نه‌خۆشخانه‌ی‌ راپه‌ڕینی هه‌ولێره‌ له‌كاتژمێر 7:30ی ڕۆژی 31ی (ئایار/5) كه‌زیاتر له‌كه‌سێك بۆ خه‌ندان ده‌یگێڕێته‌وه‌.
دیمه‌نه‌كه‌ دوابه‌دوای ئه‌وه‌ هات كه‌پزیشكێك هه‌واڵی نه‌مانی ئۆكسجینی نه‌خۆشخانه‌ به‌دایك‌و باوك‌و یاریده‌ده‌ری منداڵه‌ نه‌به‌كامه‌كان ده‌دات، كه‌ زیاتر له‌كه‌سوكارێكی منداڵه‌ نه‌به‌كامه‌كانی نێو نه‌خۆشخانه‌كه‌ باسی ده‌كات.
ئه‌و رۆژه‌ 35 منداڵ له‌و به‌شه‌ بوون، كه‌ زۆرینه‌یان پێویستیان به‌ئۆكسجین بووه‌ بۆ به‌رده‌وامبوونیان له‌ژیان، به‌ڵام سیانیان گیانله‌ده‌ستده‌ده‌ن.
كه‌سوكاری دووان له‌و منداڵانه‌ی‌ له‌نه‌خۆشخانه‌ی‌ راپه‌ڕین گیانیانله‌ده‌ستدا سورن له‌سه‌ر ئه‌وه‌ی‌ نه‌مانی ئۆكسجین هۆكاری مردنی منداڵه‌كانیانه‌، هه‌رچه‌نده‌ ئیداره‌ی‌ نه‌خۆشخانه‌كه‌ ئه‌وه‌ ره‌تده‌كه‌نه‌وه‌.
یه‌كلاییكردنه‌وه‌ی‌ مشتومڕی مردنی سێ منداڵ به‌هۆی نه‌مانی ئۆكسجین له‌ 24 كاتژمێردا له‌و نه‌خۆشخانه‌یەی هه‌ولێر، دراوه‌ته‌ ده‌ست سێ لیژنه‌ (لیژنه‌یه‌كی باڵا) له‌گه‌ڵ دوو لیژنه‌ی‌ په‌رله‌مانی‌و لیژنه‌یه‌كی نه‌خۆشخانه‌ی راپه‌ڕین.
مردنی ئه‌و سێ منداڵه‌ نه‌به‌كامه‌ سێشه‌ممه‌ی‌ رابردوو 31ی5 تا به‌یانی 1ی 6 له‌سێ كاتی‌ جیاوازدا بوو.
گیان له‌ده‌ستدانی‌ ئه‌و منداڵانه‌ له‌كاتێكدابوو هه‌مان رۆژ كارگه‌ی‌ به‌رهه‌مهێنانی‌ ئۆكسجینی‌ نه‌خۆشخانه‌كه‌ په‌كیكه‌وت، كه‌سوكاری منداڵه‌كان ده‌ڵێن به‌هۆیه‌وه‌ ئۆكسیجن نه‌ماوه‌، به‌ڵام ئیداره‌ی‌ نه‌خۆشخانه‌كه‌ ره‌تیده‌كاته‌وه‌ مردنیان په‌یوه‌ندی‌ به‌له‌كاركه‌وتنی‌ كارگه‌كه‌وه‌ هه‌بێت.
له‌ناو به‌شی نه‌به‌كامه‌كان، دایكی منداڵێكی نه‌به‌كام رۆژێك دوای رووداوه‌كه‌ به‌خه‌ندانی وت "ئه‌وه‌ی‌ بیستم سێ منداڵ گیانی‌ له‌ده‌ستدا, ده‌یانوت به‌هۆی‌ نه‌مانی‌ ئۆكسجینه‌وه‌ بووه‌".
به‌ڵام منداڵه‌كه‌ی‌ ئه‌و سه‌لامه‌ته‌، چونكه‌ نه‌به‌كامییه‌كه‌ی‌ پێویستی‌ به‌ئۆكسجین نیه‌.
كه‌سوكارو دایك‌و باوكی به‌شێك له‌مناڵه‌ تازه‌ له‌دایكبووه‌كانی نه‌خۆشخانه‌كه‌ ده‌ڵێن تانزیكه‌ی‌ كاتژمێر 7:30ی شه‌و له‌ 31ی 5 هه‌موو شت ئاسایی بووه‌، تائه‌وكاته‌ی‌ یه‌كێك له‌پزیشكه‌كان هه‌واڵێكی كتوپڕی پێداون، "ئۆكسجین نامێنێت، منداڵه‌كانتان ببه‌ن بۆ نه‌خۆشخانه‌ی‌ ئه‌هلی...".
دوای هه‌واڵه‌كه‌ ژاوه‌ژاوو په‌شۆكاوی ته‌واوی نه‌خۆشخانه‌كه‌ ده‌گرێته‌وه‌ به‌تایبه‌ت به‌شی مناڵانی نه‌به‌كام – ئه‌وانه‌ی‌ به‌ر له‌واده‌ی‌ خۆیان له‌دایكبوون یان گرفتی ته‌ندروستیان هه‌یه‌-.
دوای ئه‌و وته‌یه‌، به‌شێك له‌یاریده‌ده‌رو كه‌سوكاری‌ نه‌خۆشه‌كان، به‌ته‌له‌فۆن ماڵه‌وه‌ ئاگادارده‌كه‌نه‌وه‌ به‌مه‌به‌ستی گواستنه‌وی‌ منداڵه‌كانیان بۆ ده‌ره‌وه‌ی‌ نه‌خۆشخانه‌كه‌.
سه‌فین مامی‌ ساڤا، روداوه‌كه‌ ده‌گێڕێته‌وه‌ "كاتژمێر (7:45)ی‌ شه‌و، دایكم له‌نه‌خۆشخانه‌ی‌ راپه‌ڕین به‌گریانه‌وه‌ به‌ته‌له‌فۆن پێیوتم باری‌ ته‌ندروستی‌ ساڤا جێگیر نیه‌‌و مناڵی تریش مردووه‌ به‌هۆی نه‌مانی ئۆكسیجنه‌وه‌".
دوای رۆژێك له‌ له‌دایكبوونی‌ ساڤا له‌سه‌ر داوای‌ پزیشكانی نه‌خۆشخانه‌ی‌ نه‌ورۆزی‌ ئه‌هلی‌ له‌شاری‌ هه‌ولێر، بۆ نه‌خۆشخانه‌ی‌ راپه‌ڕین ده‌گوازرێته‌وه‌، له‌پێناو چاودێریكردن‌و چاره‌سه‌ركردنی‌ نه‌خۆشیه‌كه‌ی‌، به‌ڵام رۆژان دایكی ساڤا له‌به‌ر ئه‌نجامدانی نه‌شته‌رگه‌ری‌ ناتوانێت له‌گه‌ڵ منداڵه‌كه‌ی‌ بێت، له‌جێی‌ ئه‌و نه‌نكی ساڤا یاریده‌ده‌ری ساڤا ده‌بێت له‌نه‌خۆشخانه‌.
سه‌فین ره‌سوڵ، مامی ساڤا دوای ته‌له‌فونه‌كه‌ به‌ڕێده‌كه‌وێت‌و كاتژمێر 8:30 خوله‌ك ده‌گاته‌ نه‌خۆشخانه‌كه‌ "قه‌ره‌باڵغی‌ زۆر هه‌بوو، پزیشكه‌كان مشاوه‌ش بوون، به‌دایكمیان وتبوو ئۆكسجین نامێنێت، باشتره‌ منداڵه‌كانتان ببه‌نه‌ نه‌خۆشخانه‌یه‌كی‌ ئه‌هلی".
سه‌فین ده‌چێته‌ ژووره‌وه‌ "بینیم دوو دكتۆر لای ساڤا بوون به‌هۆی‌ نه‌مانی‌ ئۆكسجینی‌ ناوه‌ندی‌ ده‌یانویست ئۆكسجینی‌ ده‌ستكرد بده‌ن به‌ساڤا، به‌ڵام هه‌وڵه‌كانیان بێئه‌نجام بوو".
زۆرینه‌ی ئه‌و حاڵه‌تانه‌ی‌ پێیانده‌وترێن (RDS)، له‌و منداڵانه‌دا رووده‌دات، كه‌ پێش هه‌فته‌كانی 37 بۆ 39دا له‌دایكبوون، تاكو منداڵه‌كه‌ زووتر له‌واده‌ی سروشتیی خۆی له‌دایكبێت، ئه‌گه‌ری تووشبوونی به‌و حاڵه‌ته‌ زیاتره‌.
ئه‌وه‌ش هه‌ر به‌پێی ماڵپه‌ڕی كتێبخانه‌ی پزیشكیی نه‌ته‌وه‌یی ویلایه‌ته‌ یه‌كگرتووه‌كانی ئه‌مریكا.
به‌گشتی حاڵه‌ته‌كه‌ له‌نێوان 2 بۆ 4 رۆژی پاش له‌دایكبوون به‌ره‌و خراپی ده‌چێت‌و دۆخی ته‌ندروستی منداڵه‌كه‌ ورده‌ ورده‌ باشتر ده‌بێت.
وته‌كانی سه‌فین له‌كاتێكدایه‌ دوو سه‌رچاوه‌ی‌ پزیشكی له‌نه‌خۆشخانه‌كه‌ بۆ خه‌ندان جه‌ختیانكرده‌وه‌ له‌وه‌ی‌ "نه‌مانی‌ ئۆكسجین یه‌كێك بووه‌ له‌هۆكاره‌كانی مردنی ئه‌و منداڵانه‌".
دایكی‌ منداڵێكی‌ دیكه‌ كه‌باری‌ ته‌ندروستی‌ منداڵه‌كه‌ی‌ جێگیر بوو، بۆ خه‌ندان پشتڕاستی كرده‌وه‌ له‌وه‌ی‌ یه‌كێك له‌دكتۆره‌ ژنه‌كان كاتژمێر 7:30ی ئێواره‌ پێی وتوون ئۆكسجین نه‌ماوه‌.
وتیشی "له‌و كاته‌دا ته‌واو ترسام، دواتریش بۆ ماوه‌یه‌ك ئۆكسجین نه‌ما، له‌وكاته‌دا منداڵێك گیانی‌ له‌ده‌ستدا".
دوای‌ پێنج رۆژ له‌به‌دواداچوون، خه‌ندان له‌ڕێی‌ ژماره‌ مۆبایله‌كانی‌ سه‌ر ته‌به‌ڵه‌ی‌ نه‌خۆشه‌كان توانرا په‌یوه‌ندی‌ به‌كه‌سوكاری‌ دوو له‌و سێ منداڵه‌ بكات كه‌ ئێواره‌ی‌ رۆژی‌ 31/5 گیانیان له‌ده‌ستدابوو.
ئیسرا تەمەنی ٢٥ رۆژ بووە به‌هۆی‌ ئه‌وه‌ی‌ نه‌یتوانیوه‌ مه‌مه‌ی‌ شیر بگرێت رۆژی‌ (31/5) كه‌سوكاری‌ ده‌یبه‌ن بۆ نه‌خۆشخانه‌ی‌ راپه‌ڕین، دكتۆره‌كان پێیانوتوون ده‌بێت تا (24)كاتژمێر بمێنێته‌وه‌و بوتڵێك ئاوی‌ پێبدرێت.
سه‌فین باوكی ئیسرا ئاماژه‌ی‌ بۆ ئه‌وه‌كرد كه‌ كاتژمێرێك پێش بانگی‌ مه‌غریب، خێزان‌و خوشكی‌ خێزانی ته‌له‌فۆنیان بۆ كردووه‌ كه‌ڕه‌وشی‌ ئیسرا باش نیه‌، كاتێك ده‌گاته‌ نه‌خۆشخانه‌كه‌ ئیسرا له‌ژێر ئۆكسجین ده‌بێت "پێشووتر ئۆكسجینی‌ له‌سه‌ر نه‌بوو".
سه‌فین باس له‌ڕه‌وشی‌ به‌شی منداڵانی‌ نه‌به‌كامه‌كان ده‌كات كاتێك چووه‌ته‌ ژووره‌وه‌.
"ژنێك هاته‌ ناو قاوش‌و جلێكی‌ ره‌شی‌ له‌به‌ردابوو، دیاربوو دكتۆر بوو، چونكه‌ هه‌موو كادیرو پزیشكه‌كان به‌ده‌وری‌ ئه‌وه‌وه‌ بوون، هاواریكرد كه‌ئۆكسجین نه‌ماوه‌و منداڵه‌كانتان ببه‌ن بۆ نه‌خۆشخانه‌ی‌ ئه‌هلی‌".
له‌و كاته‌دا قیژه‌ی‌ ژنان‌و له‌خۆدانیان قاوشه‌كه‌ پڕده‌كات، "هه‌ندێك ده‌یانوت پیاوه‌كانمان پێشمه‌رگه‌یه‌، هه‌ندێكی دیكه‌ش ده‌یانوت پیاوه‌كانمان فه‌رمانبه‌ره‌ پاره‌مان نیه‌ شه‌وانه‌ سه‌د هه‌زار دینار بده‌ین به‌نه‌خۆشخانه‌ی‌ ئه‌هلی‌".
سه‌فین وتی "ئه‌و ده‌مه‌ی‌ ئیسرا له‌ژێر ئۆكسجین بوو بۆ ماوه‌ی‌ (12 بۆ 15) خوله‌ك ئۆكسجین له‌بۆڕییه‌كاندا نه‌ما بوو، هه‌ر له‌وكاته‌دا كارمه‌ندێكی دیكه‌ش هاته‌ژووره‌وه‌، ئه‌ویش وتی‌ ئۆكسجین نه‌ماوه‌و ته‌له‌فۆنمان بۆ كۆمپانیا كردووه‌ تائۆكسجینمان بۆ بهێنن".
باوكی‌ ئیسرا وتی "پێنج بوتڵیان هێنا، ئۆكسجینی‌ تێدا نه‌بوو، دوو بوتڵی‌ دیكه‌ی‌ بچووكیان هێنا ئه‌ویش ئۆكسجینی‌ تێدا نه‌بوو، هه‌ندێك بوتڵی‌ شوشه‌یان هێنا، ئه‌وانیش ئۆكسجینی‌ تێدا نه‌بوو، تایه‌ك چاره‌گه‌ سه‌عات‌و هاتنه‌وه‌ی‌ ئۆكسجین له‌ڕێگه‌ی‌ سیستمی‌ ناوه‌ندی‌ دایكه‌كان هه‌ر له‌خۆیان ده‌داو هاواریان ده‌كرد".
ئیسرا كچه‌كه‌ی‌ سه‌فین پێش هاتنه‌وه‌ی‌ ئۆكسجین گیانله‌ده‌ستده‌دات، باوكی‌ ده‌ڵێت "پێش گیان له‌ده‌ستدانی‌ ده‌ستوپێی‌ مۆر ببوو، دكتۆره‌كان هه‌وڵیاندا به‌ئۆكسجینی‌ ده‌ستكرد ژیانی‌ رزگار بكه‌ن، به‌لاَم بێ سوود بوو".
ئه‌و رۆژه‌ "دوجار ئۆكسجین له‌نه‌خۆشخانه‌ بڕابوو"، سه‌فین وتی "جارێكیان كاتژمێر چوارو نیوی‌ دوای‌ نیوه‌ڕۆ، بۆ ماوه‌ی‌ دوو خوله‌ك ئۆكسجین نه‌ما، به‌ڵام جاری دووه‌م كاتژمێر دوای حه‌وتی‌ ئێواره‌ بۆ ماوه‌ی‌ پانزه‌ خوله‌ك ئۆكسجین نه‌ما".
سه‌فین به‌هۆی ره‌خنه‌كانی له‌سیستمه‌كه‌ ئاماده‌نییه‌ سكاڵا تۆماربكات، بۆ ئه‌وه‌ش نمونه‌ ده‌هێنێته‌وه‌ "چونكه‌ 30 كه‌س چاویان كوێربوو هیچ به‌هیچ نه‌كرا"، وه‌ك ئاماژه‌یه‌ك بۆ رووداوه‌كه‌ی‌ نه‌خۆشخانه‌ی‌ رزگاری هه‌ولێر له‌ساڵی 2013، دوای ئه‌وه‌ی‌ 30 نه‌خۆش ده‌رزی ئاڤاستینیان لێدرا، گرفت بۆ بینیایان دروستبوو و هه‌شتیان به‌ته‌واوی بیناییان له‌ده‌ستدا.
ئه‌و رۆژه‌ی‌ سێ منداڵه‌كه‌ گیانیان له‌ده‌ستدا، 1096 نه‌خۆش سه‌ردانی‌ نه‌خۆشخانه‌كه‌یان كردووه‌و له‌و ژماره‌یه‌شدا 177یان له‌هه‌ردوو به‌شی‌ فریاكه‌وتن‌و نه‌به‌كامیدا خه‌وێنراون.
له‌و ژماره‌یه‌ 35 منداڵ له‌به‌شی نه‌به‌كامی خه‌وێنراون، ئه‌و ئاماره‌ش رۆژانه‌ دوباره‌ده‌بێته‌وه‌، به‌وته‌ی‌ به‌درخان شێروانی‌، به‌ڕێوه‌به‌ری‌ كارگێڕی‌ نه‌خۆشخانه‌ی راپه‌ڕین.
د.دلێر عه‌بدولخالق، به‌ڕێوه‌به‌ری‌ به‌شی‌ منداڵی‌ نه‌به‌كام، ده‌ڵێت له‌كاتی رووداوه‌كه‌دا له‌نه‌خۆشخانه‌ بووه‌، ئه‌وه‌ش پشتڕاستده‌كاته‌وه‌ كه‌كارگه‌ی‌ ئۆكسجینی‌ نه‌خۆشخانه‌كه‌ له‌كاركه‌وتووه‌، به‌ڵام وتی "راسته‌وخۆ ئۆكسجین له‌ڕێگه‌ی‌ بوتڵه‌وه‌ به‌ستراوه‌ به‌سیستمی‌ ناوه‌ندی‌ دابه‌شكردنی‌ ئۆكسجین".
د.دلێر نایشارێته‌وه‌ كه‌ سێ منداڵ گیانیانله‌ده‌ستداوه‌ "به‌ڵام هیچ یه‌كێكیان گیان له‌ده‌ستدانه‌كه‌ی‌ په‌یوه‌ندی‌ به‌نه‌مانی‌ ئۆكسجین نه‌بووه‌، یه‌كێكیان شێواوی‌ زگماگی‌ هه‌بوو، دوانه‌كه‌ی‌ دیكه‌ش هه‌ردووكیان گرفت له‌سینگ‌و هه‌ناسه‌دانیان هه‌بووه‌".
له‌باره‌ی‌ وته‌ی‌ پزیشكه‌ ژنه‌كه‌وه‌، دلێر عه‌بدولخالق وتی "یه‌كێك له‌پزیشكه‌كان ئه‌و قسه‌یه‌ی‌ كردووه‌، ئه‌و دكتۆره‌یه‌ جه‌وی‌ قاعه‌كه‌ی‌ تێكداوه‌، بێئه‌وه‌ی‌ بزانێت ئۆكسجین ماوه‌ یان".
وتیشی "دكتۆركه‌ به‌منی‌ وت كه‌ له‌گه‌ڵ یه‌كێك له‌نه‌خۆشخانه‌ ئه‌هلیه‌كان قسه‌بكه‌ین تا ته‌واوی‌ نه‌خۆشه‌كان بگوازینه‌وه‌ به‌هۆی‌ نه‌مانی‌ ئۆكسجین، منیش پێموت پێویست به‌وه‌ ناكات چاره‌سه‌ری‌ گرفتی‌ ئۆكسجین كراوه‌ له‌ڕێگه‌ی‌ بوتڵه‌كانه‌وه‌".
ئه‌و پزیشكه‌ ناوه‌كه‌ی‌ لای‌ خه‌ندان پارێزراوه‌ رۆژی 1ی 6 له‌نه‌خۆشخانه‌كه‌ نه‌بوو, ئه‌گه‌رچی‌ خه‌ندان زۆر هه‌وڵیدا په‌یوه‌ندی‌ پێوه‌ بكات، به‌ڵام پزیشكه‌كانی نه‌خۆشخانه‌ی‌ راپه‌ڕین‌و ئیداره‌ی‌ نه‌خۆشخانه‌كه‌ش ئاماده‌نه‌بوون ئاسانكاری‌ په‌یوه‌ندیكردن بۆ خه‌ندان بڕه‌خسێنن.
جیاوازی له‌بۆچونی پزیشكان‌و ئیداره‌ی نه‌خۆشخانه‌كه‌ له‌سه‌ر ژماره‌ی‌ ئه‌و منداڵانه‌ی‌ گیانیانله‌ده‌ستداوه‌، لەگەڵ مه‌سه‌له‌ی‌ بوونی گرفت لە ئۆكسجینی نه‌خۆشخانه‌كه‌ گومانی دروستكردووه‌.
له‌كاتێكدا د.دلێر عه‌بدولخالق ده‌ڵێت كارگه‌ی‌ ئۆكسجینی‌ نه‌خۆشخانه‌كه‌ له‌كاركه‌وتووه‌، به‌ڕێوه‌به‌ری نه‌خۆشخانه‌كه‌و به‌ڕێوه‌به‌ری گشتی ته‌ندروستی هه‌ولێر بوونی كێشه‌ ره‌تده‌كه‌نه‌وه‌.
دكتۆر سه‌بور ئه‌حمه‌د، به‌ڕێوه‌به‌ری‌ نه‌خۆشخانه‌ی‌ راپه‌ڕین ده‌ڵێت ئه‌و منداڵانه‌ی‌ نه‌خۆشی (RDS)یان هه‌یه‌ گرفت له‌سییه‌كانیان هه‌یه‌ به‌ته‌واوه‌تی‌ دروست نه‌بوون، "به‌گشتی‌ (72) كاتژمێر ده‌ستنیشانده‌كرێت، ئه‌گه‌ر گیانیانله‌ده‌ست نه‌دا ئه‌وا ژیانیان سه‌لامه‌ت ده‌بێت، به‌ڵام ساڤا له‌ 24 كاتژمێریدا گیانی‌ له‌ده‌ستدا، بۆیه‌ هۆیه‌كه‌ی‌ نه‌مانی‌ ئۆكسجین نیه‌".
ساڤا ئه‌وكاته‌ی‌ له‌دایك بووه‌ رێژه‌ی‌ ئۆكسجین له‌سییه‌كانی سه‌دا 91 بووه‌، به‌رله‌مردنیشی 97 بووه‌، ئه‌وه‌ش به‌وته‌ی‌ دكتۆر سه‌بور.
بۆیه‌ وتی "مانای‌ ئه‌وه‌یه‌ كێشه‌ی‌ ئۆكسجین نه‌بووه‌ به‌ڵكو هۆكاره‌كه‌ی‌ ته‌واو دروستنه‌بوونی‌ سیه‌كانیه‌تی‌".
به‌ڵام دواتر قسه‌یه‌كی تر ده‌كات "كێشه‌ی‌ ئۆكسجین كاتژمێر چوارو نیو بووه‌، ساڤا كاتژمێر هه‌شت گیانی‌ له‌ده‌ستداوه‌".
ره‌تیكرده‌وه‌ جاری دووه‌م كێشه‌ی‌ ئۆكسجین دروستبووبێته‌وه‌.
ئه‌وه‌ش له‌كاتێكدایه‌، كه‌ئه‌ندازیار هاوڕێ كه‌مال، به‌رپرسی‌ به‌شی‌ چاككردنه‌وه‌ له‌نه‌خۆشخانه‌ی‌ راپه‌ڕین،  پشتڕاستی له‌كاركه‌وتنی كارگه‌ی‌ به‌هه‌مهێنانی‌ ئۆكسجینی‌ نه‌خۆشخانه‌كه‌ی كرده‌وه‌، وتی "له‌كاتژمێر 4:30ی‌ دوای‌ نیوه‌ڕۆ له‌كاركه‌وت".
هاوكات دكتۆر سامان به‌رزنجی‌، به‌ڕێوه‌به‌ری‌ گشتی‌ ته‌ندروستی‌ هه‌ولێر ده‌ڵێت "هه‌ر كه‌سێك له‌سه‌ر گیانله‌ده‌ستدانی‌ منداڵه‌كه‌ی‌ گومانی‌ هه‌یه‌، ده‌توانێت سكاڵای‌ یاسایی تۆمار بكات".
هه‌رچه‌نده‌ نیوه‌ڕۆی هه‌مان رۆژ كاتێك خه‌ندان قسه‌ی‌ له‌گه‌ڵ كرد وتی "هیچ كێشه‌یه‌ك له‌ئۆكسجینی‌ نه‌خۆشخانه‌ی‌ راپه‌ڕین نه‌بووه‌، دوای تێكچوونی‌ كارگه‌ی‌ ئۆكسجینی‌ نه‌خۆشخانه‌كه‌ راسته‌وخۆ سیستمی‌ دابه‌شكردنی‌ ئۆكسجین به‌ستراوه‌ته‌وه‌ به‌بوتڵ له‌وێوه‌ ئۆكسجین دراوه‌ به‌نه‌خۆشه‌كان".
هه‌رچه‌نده‌ هه‌مووان كۆكن له‌سه‌ر ئه‌وه‌ی‌ سێ منداڵ گیانی له‌ده‌ستداوه‌، به‌ڵام به‌درخان شێروانی‌، به‌ڕێوه‌به‌ری كارگێڕی نه‌خۆشخانه‌كه‌ ده‌ڵێت له‌كاتژمێر 1ی‌ دوای‌ نیوه‌ڕۆ 31ی 5 تاهه‌شتی‌ به‌یانی‌ 1ی 6 ته‌نها یه‌ك نه‌خۆش گیانی‌ له‌ده‌ستداوه‌.
له‌سه‌ر رووداوه‌كه‌ سێ لیژنه‌ لێكۆڵینه‌وه‌ ده‌كه‌ن، لیژنه‌یه‌كی باڵا له‌به‌ڕێوه‌به‌رایه‌تی‌ گشتی‌ ته‌ندروستی‌ هه‌ولێر، كه‌نوێنه‌ری‌ دادگا‌و پۆلیس‌و وه‌زاره‌تی‌ ته‌ندروستی‌ تێدایه‌، له‌گه‌ڵ لیژنه‌یه‌كی تایبه‌تی نه‌خۆشخانه‌ی‌ راپه‌ڕین، هه‌روه‌ها لیژنه‌ی‌ ته‌ندروستی په‌رله‌مانی كوردستانیش.
سه‌بور ئه‌حمه‌د، به‌ڕێوه‌به‌ری نه‌خۆشخانه‌ی راپه‌ڕین ده‌ڵێت "ته‌به‌ڵه‌ی‌ ئه‌و سێ منداڵه‌ی‌ گیانیان له‌ده‌ستداوه‌ لای‌ هۆبه‌ی‌ یاسایی نه‌خۆشخانه‌یه‌، لێكۆڵینه‌وه‌ له‌ڕووداوه‌كه‌دا ده‌كه‌ین".
وتیشی "ئه‌گه‌ر ده‌ركه‌وت گیان له‌ده‌ستدانیان په‌یوه‌ندی‌ به‌ئۆكسجینه‌وه‌ نه‌بووه‌ ئه‌وا سكالاَ له‌سه‌ر ئه‌و كه‌ناڵانه‌ تۆمار ده‌كه‌ین كه‌ وایان بڵاوكردۆته‌وه‌ به‌هۆی‌ نه‌مانی‌ ئۆكسجینه‌وه‌ بووه‌".
هاوكات مریه‌م سه‌مه‌د، جێگری‌ سه‌رۆكی‌ لیژنه‌ی‌ ته‌ندروستی‌ په‌رله‌مانی‌ كوردستان، ده‌ڵێت لیژنه‌كه‌یان چونه‌ته‌ نه‌خۆشخانه‌كه‌و كه‌سوكاری‌ قوربانیه‌كان وتویانه‌ "پزیشكێك پێی‌ وتوون ئۆكسجین نه‌ماوه‌، بۆیه‌ جه‌ختمان له‌وه‌ كردۆته‌وه‌ كه‌ده‌بێت ئه‌و دكتۆره‌یه‌ ببینین".
بڕیاریشانداوه‌ به‌رده‌وامبن له‌به‌دواداچوون بۆ رووداوه‌كه‌ تا ده‌گه‌ن به‌ده‌رئه‌نجامێك.
"هه‌ر كه‌مته‌رخه‌میه‌ك هه‌بێت ئه‌وا ئه‌و كه‌سانه‌ ده‌ده‌ین به‌ دادگا".
