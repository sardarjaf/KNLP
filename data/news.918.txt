سه‌رچاوه‌یه‌كی نزیك له‌ سه‌ركرده‌یه‌كی عیراقی رایده‌گه‌یه‌نێت، هه‌فته‌ی داهاتوو سوڵتان هاشم كه‌ به‌ئه‌نجامدانی تاوانی ئه‌نفال حوكمی له‌سێداره‌دانی بۆ ده‌ركراوه‌، ئازاد ده‌كرێت.
سه‌رچاوه‌یه‌كی نزیك له‌ یه‌كێك له‌ سه‌ركرده‌كانی عیراق، به‌ خه‌ندانی راگه‌یاند: "هه‌فته‌ی داهاتوو، سوڵتان هاشم، كه‌ تاوانباره‌ به‌ ئه‌نجامدانی جینۆسایدی ئه‌نفال و حوكمی له‌سێداره‌ی بۆ ده‌ركراوه‌، ئازاد ده‌كرێت".
ئاماژه‌ی به‌وه‌شدا، كه‌ فشاری ئه‌مریكا له‌سه‌ر لایه‌نه‌ سیاسییه‌كان بۆ ده‌ركردنی‌ ئه‌و بڕیاره‌ هه‌بووه‌، بۆیه‌ خراوه‌ته‌ چوارچێوه‌ی ئاشته‌وایی نیشتمانییه‌وه‌.
سوڵتان هاشم، له‌دایكبووی ساڵی 1944ی شاری موسڵه‌ و پله‌ی سه‌ربازی فه‌ریق بووه‌ و له‌سه‌رده‌می رژێمی به‌عسدا له‌ ساڵی 1994، بوو به‌ پارێزگاری نه‌ینه‌وا و پاشان له‌ ساڵی 1995 كرا به‌ سوپاسالاری عیراق و له‌ ساڵی 1996 پۆستی وه‌زیری به‌رگری عیراقی پێدرا.
له‌ ساڵانی نێوان 1980 تا 1988 رۆڵی بینیوه‌ له‌ جه‌نگی عیراق- ئێران، به‌ڵام له‌ ساڵی 1988 كه‌ فه‌رمانده‌ی فه‌یله‌قی یه‌كی سوپای عیراق بوو، سه‌رپه‌رشتی جینۆسایدی‌ ئه‌نفالی كوردی كردووه‌ و تیایدا زیاتر له‌ 182 هه‌زار كوردی بێتاوانی، له‌ بیابانه‌كانی خوارووی عیراق، زینده‌به‌چاڵ كرد.
له‌دوای پرۆسه‌ی ئازاد عیراق، له‌ مانگی ئه‌یلولی ساڵی 2003 له‌لایه‌ن هێزه‌كانی ئه‌مریكاوه‌ ده‌ستگیركرا، كه‌ یه‌كێك بوو له‌ 55 داواكراوه‌كه‌ی ئه‌مریكا و له‌ زنجیره‌ی 27ـه‌مین بوو، له‌ مانگی شوباتی 2010، دادگای باڵای تاوانه‌كانی عیراق، حوكمی له‌سێداره‌دانی بۆ سوڵتان هاشم ده‌ركرد، به‌ڵام تائێستا حوكمه‌كه‌، جێبه‌جێ نه‌كراوه‌.
