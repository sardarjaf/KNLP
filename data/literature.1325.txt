له‌وه‌تی لێره‌م، ئه‌م گێڕه‌ حیزه‌ ناشچێته‌ سـێ، تا له‌وێش بووم (كه‌ ئێوه‌ هه‌ر نازانن كوێ ئه‌ڵێم)، دینگ.. دینگ... دیینگ... ته‌له‌فۆنه‌كانی دایكم ئاوا به‌رده‌وام له‌سه‌ر یه‌ك لێی ده‌دا:
تـۆ ده‌توانی به‌ ئاره‌زووی خۆت، ئه‌وه‌ یه‌كلا بكه‌یه‌وه‌، كه‌ ئاخۆ پاڵه‌وانی ئه‌م چیرۆكه‌، سه‌مینی ناوه‌ یان صدیق، هه‌روه‌ها ده‌توانی پێشبینی ئه‌وه‌ش بۆ خۆت بكه‌ی، كه‌ سه‌مین له‌ ئه‌ڵمانیا په‌ناهه‌نده‌ بووه‌ یان صدیق له‌ سوێد، به‌ڵام له‌وه‌یاندا ناتوانی بپرسی بۆچی سه‌مین سویدییه‌و صدیق ئه‌ڵمانی، چونكه‌ ئه‌وه‌ په‌یوه‌ندیی به‌ حه‌قیقه‌تی ئه‌م چیرۆكه‌وه‌ هه‌یه‌، كه‌ نه‌ من و نه‌ تۆ و نه‌ هیچ كه‌سێكی تریش ناتوانین هیچ پرسیارێكی له‌باره‌وه‌ بكه‌ین، هاوكات پێویستیشمان به‌وه‌ نییه‌، بزانین ئاخۆ هه‌ر به‌ڕاست برازاكه‌ی (باجـی عه‌تێ) ناوی نازه‌ بووه‌ یان چـی، چونكه‌ زانینی ئه‌مه‌و نهێنی مه‌سه‌له‌ی كچـه‌ هۆڵه‌ندییه‌كه‌و پرسیاركردن له‌باره‌ی سویدیبوونی سه‌مین یان ئه‌ڵمانیبوونی صدیقه‌وه‌، ده‌مانگه‌یه‌نێته‌ به‌رده‌م كێشه‌یه‌كی گه‌وره‌تـر، كه‌ له‌وانه‌یه‌ یه‌ك له‌و دووانه‌ لێمان بكه‌ونه‌ شكایه‌تكاریی لای جه‌نابی حاكم، وه‌ك له‌ چیرۆكی (حه‌مه‌كه‌ریم و براكه‌ی)دا تووشی قۆڕیاتێكی وا ده‌بین.
ئێستاش كاتێ گوێـم له‌ بۆڵـه‌ و توانجـی نه‌فه‌ره‌كان ده‌بێ، هه‌زار ناشكوریی به‌و نیعمه‌ته‌ جوانه‌ی ده‌كه‌م!
ئه‌م گێڕه‌ حیزه‌ ناشچێته‌ سـێ... ئه‌وان ئه‌گه‌رچی نامناسن و هیـچ زانیارییه‌كیشیان له‌باره‌مه‌وه‌ نییه‌، به‌ڵام هه‌میشه‌ وا ده‌زانـن خـۆم ئه‌م سـه‌یاره‌ نه‌عله‌تییه‌م پێ باشــه‌و هێند گه‌وجم نازانـم گێڕه‌كه‌شم ناچێته‌ سـێ... ئیتـر ئه‌مه‌تا چاره‌نووس، هه‌رچه‌ن خۆشم به‌رپرسیارم لێی، به‌ڵام پێـم ناخۆشـه‌ پێتان وابێ له‌ چرووكیمه‌ سه‌یاره‌یه‌كی تازه‌ ناكـڕم، كوا ئاگاتان له‌ منـه‌؟ ئه‌سڵه‌ن ئێوه‌ هه‌ر ناویشـم نازانـن (صدیق یان سه‌مین) خۆ پاره‌كـه‌م... ... ئا، ده‌فته‌رو سـی وه‌ره‌قـه‌ش قه‌رزار نه‌ده‌بووم ئه‌گـه‌ر حـه‌وت سـاڵ له‌مه‌وبه‌ر وه‌ڵامـی ئه‌و ته‌له‌فۆنه‌م نه‌دابایه‌وه‌.
سه‌مین یان صدیق ڕووخسه‌تی له‌ چاودێری كرێكاره‌كان خواسـت و ده‌ستكێشه‌ زنجیرییه‌كانی داكه‌ندو وه‌ك زۆرجاری تر به‌ ده‌نگێكی ماندوو گوتی:
ئیتـر له‌وێوه‌ هه‌موو شتێك گۆڕا، هه‌موو شتێك گۆڕاو گه‌یاندییه‌وه‌ به‌م سه‌یاره‌ نه‌عله‌تییه‌و ئه‌وه‌تا گێڕه‌ حیزه‌كـه‌شی ناچێته‌ سێ...
سه‌مین یان صدیق، له‌ ئه‌پارتوومانه‌كه‌دا كچێكی دراوسێی هه‌بوو، تۆ ئاره‌زووی خۆته‌ كچه‌كه‌ به‌ ئه‌فغانی یان پاكستانی داده‌نێی، به‌ڵام به‌ هیچ شێوه‌یه‌ك نابێ بیـر له‌ كچێكی ناوقه‌دباریكى قـژزه‌ردى ئه‌وروپی بكه‌یه‌وه‌، چونكه‌ ئه‌مه‌ وامان لێ ده‌كات، ئه‌وه‌ بزانین، كه‌ ئاخۆ هه‌ر به‌ڕاستی صدیق له‌ سوید بووه‌ یان سه‌مین له‌ ئه‌ڵمانیا..!
به‌هه‌رحاڵ هه‌ر شه‌وێك، كه‌ صدیق یان سه‌مین له‌گه‌ڵى ده‌خه‌وت، بۆ سبه‌ینێ تاقه‌تى نه‌ده‌بوو وه‌ڵامى ته‌له‌فوونه‌كانى دایكى بداته‌وه‌، چونكه‌ هه‌موو ئه‌و شه‌هوه‌ته‌ی كه‌ ناوی نازه‌ له‌ناوه‌وه‌ ده‌یخسته‌ بزاوتن، ئه‌م لای ئه‌و خاڵی ده‌كرده‌وه‌، جا ئه‌گه‌ر دوێنێ شه‌ویش به‌ قسه‌ی ئه‌و كچه‌ دراوسێیه‌ی خۆی كردبا، بێگومان ئه‌وڕۆ وه‌ڵامی ئه‌و ته‌له‌فۆنه‌ی نه‌ئه‌دایه‌وه‌... كه‌ دایكی وه‌ك هه‌موو جاره‌كانی پێشوو، ده‌نگی پڕ له‌ هیوا و ئومێد، پێی گوت:
من هه‌ر چۆن گوێـم له‌ ناوی (نازه‌) ده‌بوو، مووچڕكێك سه‌رتاپا له‌شـی ده‌ته‌نیم، به‌ڵام ئه‌م جاره‌یان زیاتر له‌ هه‌موو جاره‌كانی دی، مووچڕك و ته‌زیین هه‌راسانیان كردم، چونكه‌ دوێنی شه‌و، دوای وه‌ڵامدانه‌وه‌ى ته‌له‌فۆنه‌كه‌ی سه‌رله‌به‌یانی، به‌ كچه‌ی هاوسێمم گوت: 
ئه‌م گێڕه‌ حیزه‌ ناشچێته‌ سێ... له‌وانه‌یه‌ ئه‌مانه‌ زۆر به‌ ناچیزم تێ گه‌شتبن، به‌ڵام نازانن چه‌ن كابرایه‌كی به‌دبه‌خت و چاره‌ڕه‌شـم، من هه‌رگیز ڕۆژێكی ئاوام بۆ خۆم نه‌ده‌هاته‌ پێش چـاو، من هه‌رگیز له‌و بڕوایه‌دا نه‌بووم پیـره‌ژنێكی ئه‌سینایی ده‌ستـم بگرێ و پێڵـووی چـره‌چـه‌وه‌بـووی چاوانی لێك بنێ و بڵـێ:
هه‌رگیز ڕۆژانی دوای ئه‌وه‌شم بیـر ناچنه‌وه‌، كه‌ به‌ به‌رده‌م ماڵـی پیـره‌ژنه‌كه‌دا ده‌ڕۆشتـم، به‌ڵام له‌ ڕووم نه‌ده‌هات له‌ ده‌رگای بده‌م و تازه‌ش جارێكی تر توخنی ته‌نه‌كه‌ی زبڵه‌كه‌ نه‌كه‌وتمه‌وه‌.
ئه‌و ڕۆژه‌شم بیـر ناچێته‌وه‌، كاتێ (هۆشیاری عه‌لیه‌فه‌نی)مان له‌ ناو به‌فره‌كه‌ی سه‌رسنووری ئه‌و وڵاته‌ نه‌عله‌تییه‌دا به‌ ڕه‌قهه‌ڵاتوویی جێ هێشت، جێمان هێشت و به‌ڵام ڕاستییه‌كه‌ی هه‌رگیز بیـریشم به‌لاى ئه‌وه‌دا نه‌چووبوو، كه‌ ژیان ساتگه‌لی له‌وانه‌ش به‌د و شومتـری تیایه‌، ساتگه‌لی وه‌ك ئه‌وه‌ی ئاوا له‌ناو وڵاتی خۆمدا قه‌رزار بـم و گێڕه‌ حیزه‌كه‌شم هه‌ڵنه‌ستێ و نه‌شتوانم ئه‌م  سه‌یاره‌ نه‌عله‌تییه‌ی ژێرم بگۆڕم.
هه‌ربۆیه‌ بڕیارم دا به‌زوویی هه‌رچۆنێك بووه‌ بگه‌ڕێمه‌وه‌، چونكه‌ پێم وابوو، شام هه‌رچه‌ن شه‌كریش بێ، به‌ڵام وڵات شیـرینتـره‌... ئیدی بۆ دواجار به‌ كچه‌ ناوقه‌دباریكه‌ قژزه‌رده‌ لێوئاڵه‌كه‌ی دراوسێی خۆمم گوت:
ئه‌لـوو... سه‌مین یان صدیق گیان، دوێشه‌و مه‌لا ستاری گه‌ڕه‌كی خۆمان بانگ كردو نازه‌مان بۆ ماره‌ كردی، (صه‌مه‌د)ی برات بوو به‌ وه‌كیلت، پیـرۆزت بێ كوڕی خۆم.
ئیتـر له‌پڕێكا گه‌شتمه‌وه‌ ئێره‌، ئه‌وه‌تا ئه‌وه‌ حه‌وت ساڵه‌، به‌م سه‌یاره‌ نه‌عله‌تییه‌وه‌، كه‌ گێڕه‌كه‌ی ناشچێته‌ سـێ، كۆڵانه‌و كۆڵان، بست به‌ بستی ئه‌م شاره‌ سوڕاومه‌ته‌وه‌، حه‌فتا دكتۆرمان كردووه‌، ده‌فته‌رو سی وه‌ره‌قه‌شم خستووه‌ته‌ سه‌ری، ته‌نیا بۆ ئه‌وه‌ی نۆبه‌ره‌ی خۆم له‌ نازه‌ی به‌ناز یان به‌نازی نازدار بگرمه‌ باوه‌ش، كه‌چی ئه‌م گێڕه‌ حیزه‌م نه‌ك هه‌ر ناچێته‌ سـێ، ئه‌و هه‌ڵیش ناستێ!
صدیق سویدی یان سه‌مین ئه‌ڵمانی قه‌رزار نه‌ده‌بوو، ئه‌گه‌ر ئه‌و ڕۆژه‌ له‌ دڵه‌وه‌ گوێی له‌ دایكی خۆی نه‌گرتبا...
قه‌رزار نه‌ده‌بوو ئه‌گه‌ر بۆ شه‌وه‌كه‌ى له‌گه‌ڵ كچه‌ ئه‌فغانییه‌كه‌ یان پاكستانییه‌كه‌، خۆی خاڵی كردباوه‌، وه‌ك هه‌موو جارێ...
