سه‌رباری‌ ئه‌وه‌ی‌ تائێستا موچه‌ی‌ خانه‌نشینی‌ دابه‌شنه‌كراوه‌، وه‌زاره‌تی‌ دارایی ئاماده‌كاریی ده‌ستپێكردوه‌ بۆ ڕاگه‌یاندنی‌ خشته‌یه‌كی‌ نوێی‌ موچه‌و دابه‌شكردنی‌ موچه‌ی‌ مانگی‌ ئه‌یلولی‌ فه‌رمانبه‌ران، سه‌رچاوه‌یه‌كی وه‌زاره‌تی‌ دارایی واده‌ی‌ ئاشكراكردنی‌ خشته‌ی‌ نوێی‌ موچه‌ ڕاده‌گه‌یه‌نێت.
به‌گوێره‌ی‌ ئه‌و زانیاریانه‌ی‌ SNN له‌سه‌رچاوه‌یه‌كی‌ وه‌زاره‌تی‌ دارایی و ئابوری‌ حكومه‌تی‌ هه‌رێمه‌وه‌ ده‌ستیكه‌وتوه‌، له‌م هه‌فته‌یه‌دا خشته‌یه‌كی نوێی‌ موچه‌ بڵاوده‌كاته‌وه‌.
سه‌رچاوه‌كه‌ی‌ وه‌زاره‌تی‌ دارایی كه‌ داوایكرد ناوی‌ ئاشكرانه‌كرێت جه‌ختیكرده‌وه‌، "به‌دڵنیاییه‌وه‌ ئاماده‌كاریی پێویست كراوه‌ تاوه‌كو موچه‌ی‌ مانگی‌ ئه‌یلول (مانگی‌ نۆ)ی‌ فه‌رمانبه‌ران دابه‌شبكرێت، به‌ڵام ئه‌گه‌رهات و ئه‌م هه‌فته‌یه‌ش خشته‌كه‌ بڵاونه‌كراوه‌، فه‌رمانبه‌ران دڵنیاده‌كه‌ینه‌وه‌ سه‌ره‌تای‌ هه‌فته‌ی‌ داهاتوو خشته‌كه‌ ئاشكراده‌كرێت".
سه‌باره‌ت به‌وه‌ش بۆچی‌ تائێستا موچه‌ی‌ خانه‌نیشنی‌ دابه‌شنه‌كراوه‌، سه‌رچاوه‌كه‌ جه‌ختیكرده‌وه‌، موچه‌ی‌ خانه‌نشینانیش دابه‌شده‌كرێت و نافه‌وتێت، ئه‌وه‌شی‌ وت:"تاوه‌كو موچه‌ی‌ خانه‌نشینان دابه‌شنه‌كرێت، خشته‌كه‌ بڵاوناكه‌ینه‌وه‌، چونكه‌ موچه‌ی‌ خانه‌نشینان به‌دوو ڕۆژ دابه‌شده‌كرێت و دواتریش ده‌ستده‌كرێت به‌دابه‌شكردنی‌ موچه‌ی‌ مانگی‌ ئه‌یلول".
له‌لایه‌كی‌ دیكه‌شه‌وه‌ سه‌رچاوه‌یه‌كی‌ وه‌زاره‌تی‌ پێشمه‌رگه‌ به‌SNNی‌ ڕاگه‌یاند، "وه‌زاره‌تی‌ پێشمه‌رگه‌ ئاماده‌كاریی‌ ته‌واوی كردوه‌و لیسته‌كه‌مان ئاماده‌یه‌و له‌چاوه‌ڕوانی‌ وه‌زاره‌تی‌ داراییدان داوای‌ لیسته‌كه‌ بكات به‌مه‌به‌ستی‌ وردبینی‌".
