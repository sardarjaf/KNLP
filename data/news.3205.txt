سەرباری بڕیارەکەی دادگای فیدراڵی بۆ ھەڵوەشاندنەوەی ئەنجامی ریفراندۆم، پەرلەمانتارێکی پارتی ڕایدەگەیەنێت: " ھیچ ھێزێک ناتوانێت ئەنجامی ئەو پرۆسەیە ھەڵبوەشێنێتەوەو ھەرکاتێکیش دۆخەکە لەبار بێت، دەوڵەتی سەربەخۆ ڕادەگەیەنین".
فرسەت سۆفی، ئەندامی فراکسیۆنی پارتی لەپەرلەمانی کوردستان، بە SNNی ڕاگەیاند: ھیچ ھێزێک لەدونیا ناتوانێت ڕیفراندۆمەکەی ھەرێم ھەڵبوەشێنێتەوە، ھەر کەسێکیش باس لەنادەستوریی پرۆسەکە دەکات، ئارەزووی خۆیەتی، بەڵام لەلای ئێمە بەدانپێدانی چاودێرانی نێودەوڵەتی، ڕیفراندۆمێک بووە بەپێی بنەما نێودەوڵەتییەکان بەڕێوەچووە.
سەبارەت بەوەی ھەرێمی کوردستان دەتوانێت جارێکی تر ریفراندۆم ئەنجام بداتەوە، فرسەت سۆفی، جەختیکردەوە لەسەرئەوەی دەتوانن سەد جاری تریش ریفراندۆم ئەنجامبدەنەوە، وتی: بەڵام پابەندین بەو ریفراندۆمەکەی کردمان و ڕێزیشی لێدەگرین.
ئەوەش لەکاتێکدایە دادگای فیدراڵی ئەنجامی ریفراندۆمەکەی ٢٥ی ئەیلولی ئەمساڵی ھەڵوەشاندنەوەو حاکم شێخ لەتیف شارەزا لەیاسای دەستوری ڕایگەیاندووە کە بەپێی بڕیارەکەی دادگای فیدراڵی، جارێکی تر ھەرێمی کوردستان بۆی نییە داوای جیابوونەوە بکات یان ریفراندۆم ئەنجامبدات.
سەبارەت بەکارپێکردن بەئەنجامەکانی ریفراندۆمیش، ئەو پەرلەمانتارەی پارتی ئاماژەی بەوەدا کە دوای ریفراندۆم، دۆخی ھەرێمی کوردستان لەبارنەبوو بۆئەوەی دەوڵەت ڕابگەیەنین، بەڵام ھەرکاتێک دۆخەکە لەبار بوو، بەپشتبەستن بەو راپرسیە دەتوانین کاری خۆمان بکەین و بۆ ھەتا ھەتایە کاریگەریشی دەمێنێت و دەتوانین بەکاری بھێنینەوە.
