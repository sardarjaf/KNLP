لەساڵی‌ ڕابردوودا، هەشت ملیۆن و شەشسەد هەزار كەس لەجیهاندا بەهۆی شەڕو ئاڵۆزییەكانەوە ئاوارە بوون، لەو ژمارەیەشدا سەدا پەنجایان لە خەڵكی‌ سوریاو یەمەن و عێراقن.
رێكخراوی چاودێریكردنی ئاوارەكان لەراپۆرتێكدا بڵاوی كردوەتەوە، بەهۆی جەنگ و ململانێ چەكدارییەكانەوە لەساڵی ڕابردوودا، هەشت ملیۆن و شەشسەد هەزار كەس وەكو ئاوارەی نوێ ناویان تۆمار كراوە، كە نزیكەی چوار ملیۆن و هەشتسەد هەزاریان لە رۆژهەڵاتی ناوەڕاست و باكوری‌ ئەفەریقان، بەوەش كۆی گشتی ئاوارەكان لەسەر ئاستی جیهان، گەیشتووەتە چل ملیۆن و هەشتسەد هەزار كەس.
وەك لەراپۆرتەكەدا ئاماژەی‌ بۆ كراوە، بەهۆی‌ سەرهەڵدانی‌ شۆڕشەكانی‌ ناسراو بە بەهاری‌ عەرەبی‌ لە كۆتایی ساڵی دوو هەزار و دەدا و دروستبوونی‌ رێكخراوی‌ تیرۆریستی داعش، جووڵەی‌ ئاوارەكان لەسەر ئاستی‌ جیهان رووی‌ لە زیادبوون كردووە، راپۆرتەكە باسی‌ لەوەش كردووە، لەساڵی‌ دوو هەزار و سێوە بەبەردەوامی‌ هەریەكە لەعێراق و كۆڵۆمبیا و سودان و باشووری‌ سودان و ئەفەریقای‌ ناوەڕاست، لەنێو لیستی‌ ئەو دە وڵاتەدان كە زۆرترین ژمارەی‌ ئاوارەیان تێدا تۆماركراوە.
