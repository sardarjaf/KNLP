دوای بڕیارەكەی وەزارەتی دارایی بە بڕینی 14 ملیار دینار لەكۆی موچەی وەزارەتی پێشمەرگە، ژمێریاریی ئەو وەزارەتە چەند میكانیزمێك بۆ پاشەكەوتكردن لەموچەی پێشمەرگە دیاری دەكات و سبەینێش ئەو بابەتە یەكلایی دەكرێتەوە.
بڕیاربوو ئەمڕۆ 17ی كانوونی یەكەم، وەزارەتی پێشمەرگە لەسەر دانانی میكانیزمێك بۆ پاشەكەوتكردنی موچەی هێزەكانی پێشمەرگە كۆببێتەوە، بەڵام كۆبوونەوەكە دواخرا.
لیوا قارەمان كەمال جێگری سەرۆكایەتی ئەركان بۆ ئۆپەراسیۆنەكان لەوەزارەتی پێشمەرگە، بە SNNی راگەیاند:" سبەینێ دەردەكەوێت پاشەكەوتەكە جێبەجێ دەبێت و رێژەی لێبڕینەكەش چەند دەبێت.
وتیشی:" ژمێریاریی وەزارەتی پێشمەرگە چەند میكانیزمێكی دیاریكردووە بۆ پاشەكەوت لەموچەی هێزەكانی پێشمەرگە، بەڵام تائێستا بڕیاری لەبارەوە نەدراوە".
ئاشكراشیكرد، وەزارەتی دارایی رێژەی 38.1%ی لەموچەی وەزارەتی پێشمەرگە كەمكردۆتەوە، كە بڕەكەی دەكاتە 14 ملیار دینار، راشیگەیاند:" كار لەسەر ئەوە دەكەین پێشمەرگەیەكی ئاسایی كە موچەكەی (501) هەزار دینارە، رێژەیەكی كەمتر لە (38.1%)ی لێ ببڕدرێت، بەڵام ناتوانین هیچ فیئەیەكی وەزارەتەكە بەدەر بكەین، چونكە ئەو كاتە ناتوانین ئەو بڕە پارەیەی وەزارەتی دارایی دیاریكردووە، كەمبكەینەوە".
