ئەنجومەنی‌ وەزیرانی‌ عێراق، بڕیاریدا موچەی‌ پلە باڵاكان و پلە تایبەتەكان و سێ‌ سەرۆكایەتییەكە و ئەندامانی‌ ئەنجومەنی‌ نوێنەران كەمبكاتەوە.
لە دانیشتنی‌ ئاسایی‌ خۆیدا، ئەنجومەنی‌ وەزیرانی‌ عێراق بڕیاریدا، مووچەی پلە باڵاكان و پلە تایبەتەكان و سێ‌ سەرۆكایەتییەكە و ئەندامانی‌ ئەنجومەنی‌ نوێنەرانی عێراق كەمبكاتەوەو بەشێوەیەكی‌ راستەوخۆش قەرەبووی‌ كەسوكاری‌ قوربانیانی‌ تەقینەوەكەی‌ ناحیەی‌ خان بەندی‌ سەعدی‌ پارێزگای‌ دیالە بكاتەوە.
بەپێی بڕیارەكەی ئەنجومەنی وەزیرانی عێراق، مووچەی سەرۆكی كۆمارو سەرۆك وەزیران و جێگرەكانیان‌ بە رێژەی لەسەد پەنجا كەمدەكرێتەوە، هەروەها مووچەی وەزیرو پلە هاوشێوەكانی وەزیر بەڕێژەی لەسەدا چل و پێنج كەمدەكرێتەوە.
هەر لەبڕیارەكەدا هاتووە، لەسەدا چلی مووچەو دەرماڵەی بریكاری وەزیرەكان و راوێژكارەكان و خاوەن پلە تایبەتەكان و بەڕێوەبەرە گشتیەكان و پلە هاوشێوەكان كەمدەكرێتەوە، لەگەڵ كەمكردنەوەی مووچەی تەواوی كارمەندەكانی‌ سێ‌ سەرۆكایەتییەكە و دەزگا و بەرێوەبەراتییەكانی سەر بەو سێ دەزگایە بەڕێژەی لەسەدا سی.
ئەنجومەنی وەزیرانی عێراق داوای لەوەزارەتی دارایی و دەستەو لایەنە پەیوەندارەكانی سەر بەوەزارەتی دارایی كردووە، لەڕێكەوتی یەكی ئابی دوو هەزارو پانزەوە ئەو بڕیارە جێبەجێ بكەن.
