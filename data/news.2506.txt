بنیامین ناتانیاهۆ، سەرۆک وەزیرانی ئیسرائیل، لە کۆبوونەوەیەکیدا لەگەڵ سەنتەری بەرەوپێشچوونی ئەمریکا، رایگەیاند، کە وڵاتەکەی چەند هۆشدارییەکی لەبارەی دروستکردنی مەترسی بۆ سەر خاکی ئیسرائیل لە رێگەی روسیاوە داوەتە ئێران و تیایدا بە وردی مەرجەکانی هێرش و ئەگەرەکانی دەستێوەردانی ئیسرائیل لە ناوخۆی سوریادا شیکراونەتەوە.
ناوبراو، وتی : " هەرکاتێک لە خاکی سوریاوە هێرش بکرێتە سەر ئیسرائیل، ئەوا وەڵام-مان دەبێت و پێشتریش چەند جارێک وەڵامی هێرشەکانی سوپای سوریامان داوەتەوە".
وتیشی : " ئەگەر ئێران هەوڵی دروستکردنی بەرەیەکی سەربازی لە جولان بدات، ئەوا ئیسرائیل هێز بەکاردێنێت".
سەرۆک وەزیرانی ئیسرائیل، لە کۆتایی وتەکانیدا، ئاماژەیکرد بەوەی، کە سوپای وڵاتەکەی هێرشدەکاتە سەر هەر کاروانێکی چەک و تەقەمەنی، کە لە لایەن ئێرانەوە بۆ حیزبوڵای لوبنانی رەوانەبکرێت و ئەگەر سوپا سەرکەوتوو نەبوو لە ئەنجامدانی ئەو کارەدا، ئەوا هێرش دەکاتە سەر گەنجینەکانی چەکی سوریا، بەمکارەش یەدەگی چەکی رژێمەکەی ئەسەد کەمدەبێتەوە و ناچاردەبن، لە داهاتوودا چەک بۆ سوریا بنێرن نەک حیزبوڵا لە لوبنان.
