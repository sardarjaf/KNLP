ساتیر سه‌ره‌تا به‌ شیعر له‌ دژی جه‌نگ و ژنی جادووباز نووسراوه‌ و دواتر په‌ڕیوه‌ته‌ ناو هه‌موو ژانره‌ ئه‌ده‌بییه‌کانه‌وه‌، به‌ تایبه‌تی شانۆنامه‌ و ڕۆمان.
به‌ ده‌گمه‌ن ڕۆمانێک هه‌یه‌، ساتیری تێدا نه‌بێت.
ساتیر: کاریکاتێره‌ به‌ وشه‌ و باس له‌ به‌دڕه‌وتاری ده‌کات و ڕووناکی ده‌خاته‌ سه‌ر پێوه‌ندییه‌ نه‌گونجاوه‌کان.
یۆڤه‌نالیس که‌ پێش له‌ دایکبوونی مه‌سیح ژیاوه‌ و ده‌شێت یه‌که‌مین ساتیرنووس بووبێت، ده‌یگوت: (ئه‌سته‌مه‌ له‌م سه‌رده‌مه‌دا بژیت و ساتیر نه‌نووسیت.)
له‌ هیچ سه‌روه‌ختێکدا ساتیرنووس له‌سه‌ر بابه‌ت په‌کی ناکه‌وێت.
ڕۆمه‌کان سه‌د ساڵێک پێش له‌ دایکبوونی مه‌سیح ساتیریان نووسیوه‌.
دێرینترین ساتیری سوێدی، له‌ سه‌ده‌ی پازده‌یه‌مدا دژی جیاوازیی ئاستی ژیانی هه‌ژاران و ده‌وڵه‌مه‌ندان نووسراوه‌.
ساتیر له‌ بنه‌ڕه‌تدا فۆرمێکی ئه‌ده‌بیی لاتینییه‌ به‌ نێوه‌ڕۆکی جیاواز که‌ ده‌شێت بریتی بێت له‌ فه‌لسه‌فه‌ی مۆراڵ، سه‌فه‌رنامه‌، یان گێڕانه‌وه‌ی ژیاننامه‌ی که‌سانی ناودار به‌ شێوه‌ی گاڵته‌جاڕی.
تیۆریی ئه‌ده‌ب، ساتیر ده‌باته‌وه‌ سه‌ر کۆمیدیا.
ساتیر له‌ فۆرمێکی ئه‌ده‌بیدا به‌ شێوازێکی گاڵته‌جاڕییانه‌ی بریندارکه‌ر، ڕه‌خنه‌ له‌ دیارده‌ کۆمه‌ڵایه‌تییه‌کان و که‌سایه‌تییه‌ سیاسی و کولتوورییه‌کان ده‌گرێت.
ساتیر به‌ باڵی ته‌وس و لاقرتێ ده‌فڕێت، بێ سڵکردنه‌وه‌، ڕاستی ده‌ڵێت، تیرێکه‌ ڕووی له‌ سینگی جه‌للاده‌ و ده‌ستێکه‌ ته‌وقه‌ له‌گه‌ڵ دیکتاتۆردا ناکات.
ساتیر خوێنشیرینانه‌ باس له‌ لایه‌نه‌ تاڵه‌کانی ژیان ده‌کات و گاڵته‌ئامێزانه‌ ئاوڕ له‌ کاره‌سات ده‌داته‌وه‌ و خوازیاره‌ لێوی خوێنه‌ر به‌ زه‌رده‌خه‌نه‌یه‌کی ته‌وساوی بگه‌شێنێته‌وه.
ساتیر مه‌رج نییه‌ شیعر بێت، وه‌لێ یه‌کێک له‌ ڕه‌گه‌زه‌ هه‌ره‌ گرنگه‌کانی شیعر که‌ ڕاستگۆیییه‌، خوێنه‌ و به‌ ده‌ماریدا ده‌گه‌ڕێت، هه‌ر بۆیه‌ خوێنه‌ری ئاسایی به‌ تامه‌زرۆیییه‌وه‌ و به‌ ئاشکرا، له‌ ئامێزی ده‌گرێت و هه‌ڵبژارده‌یش به‌ نهێنی ده‌م به‌ پلووسکییه‌وه‌ ده‌نێت.
ساتیر گاڵته‌ئامێزانه‌ باس له‌ شته‌ هه‌ره‌ بایه‌خداره‌کان ده‌کات، ئه‌وه‌ نییه‌ گه‌لێک جار له‌سه‌ر شانۆی ژیانیش، ڕاستی له‌ ڕێی قۆشمه‌وه‌ ده‌درکێنین و که‌ گوێگر مه‌به‌ستی قسه‌که‌ ده‌ناسێته‌وه‌ و گرژ ده‌بێت، وا ڕاهاتووین بڵێین، شۆخی بوو.
داریۆ فۆ ده‌ڵێت: (ساتیر به‌ کلیلی پێکه‌نین ده‌رگای مێشک ده‌کاته‌وه‌، تا هۆش بچێته‌ ژووره‌وه‌.)
ساتیر بتی داب و نه‌ریتی دێرین ده‌شکێنێت، ئاوڕووی پارێزه‌رانی ڕه‌وشتی زاڵ ده‌ڕووشێنێت و بۆ ئه‌وه‌ کۆشش ده‌کات، ئینسان سه‌ر بۆ فیکری سه‌روه‌ر و واقیعی باو نه‌وی نه‌کات.
باشترین جۆری نواندن، ئه‌وه‌یه‌ بینه‌ر هه‌ست نه‌کات ئه‌کته‌ر سه‌رقاڵی نواندنه‌، به‌ڵکوو پێی وابێت ئه‌وه‌ی له‌سه‌ر ته‌ختی شانۆ ڕوو ده‌دات، ژیانیکی ڕاسته‌قینه‌یه‌.
باشترین جۆری وه‌رگێڕان، ئه‌وه‌یه‌ خوێنه‌ر هه‌ست نه‌کات ئه‌وه‌ی ده‌یخوێنێته‌وه‌ وه‌رگێڕانه‌، به‌ڵکوو به‌ ئۆرگیناڵی تێبگات.
باشترین جۆری ساتیریش ئه‌وه‌یه‌، نووسه‌ر هه‌ست نه‌کات خه‌ریکی نووسینه‌، به‌رهه‌مێک وه‌ها خۆڕسکانه‌ له‌ دایک ببێت، ڕاستگۆیی لێ ده‌تکێت.
ئه‌بوو جه‌عفه‌ری مه‌نسوور ده‌یگوت: (خه‌ڵکینه‌!
خودا منی کردووه به‌ خاوه‌نی سامان و گیانی ئێوه‌، ئه‌گه‌ر بمه‌وێت هه‌ردووکیتان لێ زه‌وت ده‌که‌م.)
هه‌نووکه‌یش ویلایه‌تی فه‌قیه مافی ئه‌وه‌ی هه‌یه‌، (فه‌رمان بدات ماڵی پیاوی موسڵمان کاول بکرێت و ژنیشی پێ ته‌ڵاق بدرێت.)
گوێنته‌ر گراس پێی وایه‌، (هیچ شتێک هێنده‌ باڵا نییه‌ که‌ نه‌توانین گاڵته‌‌ی له‌ته‌کدا بکه‌ین،) بۆیه‌ ده‌شێت ئه‌و گوته‌ (پیرۆز)انه‌ ببنه‌ که‌ره‌سه‌ی ساتیر.
میلان کوندێرایش ده‌ڵێت: (ساتیر هونه‌رێکه‌ له‌ ڕێی گاڵته‌کردن به‌ بیر و کرده‌وه‌ی که‌سانی ناخپووته‌وه‌، په‌یامی خۆی ده‌نێرێت.)
بایه‌خی رۆمانی (ئۆجین ئۆنیگین)ی پووشکین، به‌و زمانه‌ شیعرییه‌وه‌ به‌نده‌ که‌ پێی نووسراوه‌.
زمانی ڕووسی مردبوو، پووشکین به‌و ڕۆمانه‌ گیانی به‌ به‌ریدا کرده‌وه‌.
ساتیر ئه‌گه‌ر به‌ زمانێکی ئاسانی قووڵ نووسرا، چونکه‌ خوێنه‌رێکی زۆری هه‌یه‌، ڕۆڵێکی گرنگ له‌ خاوێنڕاگرتن و گه‌شه‌پێدانی زماندا ده‌گێڕێت.
ساتیر به‌ زمانێکی ئه‌ده‌بیی گاڵته‌ئامێزی ڕه‌وان و شیرین، ڕاستییه‌کی تفتوتاڵ به‌سه‌ر ده‌کاته‌وه‌.
ساتیرنووسین کارێکی گه‌لێک دژواره‌، ئاخر ساتیرنووس، بۆ نموونه‌، ئه‌گه‌ر هانای بۆ ژانری چیرۆک برد، ده‌بێت وێڕای ڕه‌چاوکردنی تایبه‌تمه‌ندییه‌کانی ساتیر، وریای ئه‌وه‌یش بێت، ئه‌وه‌ی ده‌ینووسێت مه‌رجه‌کانی چیرۆکیشی تێدا بێت.
کاریکی ئاسان نییه‌، تاڵترین ڕه‌خنه‌، به‌ شیرینترین شێوه‌ بدرکێنیت، ئاخر عه‌لی ئیسماعیلزاده‌ گوته‌نی: (ساتیر کاکڵه‌یه‌کی تاڵه‌، له‌نێو توێکڵێکی شیریندا و نامه‌یه‌کی ته‌وساوییه له‌ که‌سێکه‌وه‌ که‌ ده‌زانێت به‌ڵام نا‌توانێت، بۆ که‌سێک که‌ ده‌توانێت به‌ڵام نازانێت.
)‌
‌‌‌زۆر جار ئه‌وانه‌ی ده‌که‌ونه‌ به‌ر هێرشی ساتیر و ده‌بنه‌ که‌ره‌سه‌ی قۆشمه‌، هاوسه‌نگییان تێک ده‌چێت.
دۆریس لیسینگ ده‌ڵێت: (بۆ داکۆکیکردن له‌ بیروڕا کۆمه‌ڵایه‌تییه‌کان، هیچ فاکته‌رێک ئه‌وه‌نده‌ی پێکه‌نین کاریگه‌ر نییه‌.)
تیری ساتیر ده‌شێت هێنده‌ به‌ ئازار بێت، که‌سی ئه‌نگاوته‌ هیچ خۆشییه‌کی لێ نه‌بینێت، ئاوه‌ز له‌ ده‌ست بدات و بیر له‌ تۆڵه‌ بکاته‌وه‌.
جێی سه‌رنجه‌، د.
موکه‌ڕه‌م تاڵه‌بانی ده‌ڵێت: (ئه‌وانه‌ی به‌ر پلاری شێخ ڕه‌زا ده‌که‌وتن، نه‌ خۆیان و نه‌ که‌سوکاریان زویر نه‌ده‌بوون و له‌ ڕووی هونه‌رییه‌وه‌ ته‌ماشای ئه‌و شیعرانه‌یان ده‌کرد.)
به‌ هۆی شیعری جوانی شێخ ڕه‌زاوه‌، ناوه‌یلی ده‌یان که‌س به‌ نه‌مریی ماونه‌ته‌وه‌.
ئه‌گه‌ر ساتیره‌شیعری شێخ ره‌زا نه‌بووایه‌، بۆ نموونه‌، کێ (حه‌مه‌ی وه‌ستا فه‌تاح)ی ده‌ناسی؟
ئامانجی ساتیر هه‌ر ورووژاندنی پێکه‌نین و به‌خشینی چێژ و خۆشی نییه‌ به‌ خوێنه‌ر، به‌ڵکوو هاندانیشییه‌تی بۆ ڕامان و پرسیاری قووڵ کردن.
ساتیر پشت به‌ (ئایرۆنی)(*) ده‌به‌ستێت، شتێک ده‌ڵێت و مه‌به‌ستی پێچه‌وانه‌که‌یه‌تی.
ساتیرنووس شتی ئاسایی به‌ شێوه‌ی سه‌یر که‌ مایه‌ی پێکه‌نین بێت، نیشان ده‌دات.
نووسه‌ری ساتیر به‌ ڕێگه‌یه‌کی خاوێن، چێژ و خۆشی به‌ خه‌مباران و ناڕازییان ده‌به‌خشێت، ڕه‌گه‌زی مێ، خێڵێک، میلله‌تێک یان خه‌ڵکی شارێکی دیاریکراو بریندار ناکات.
خه‌ڵکی ساکار پێیان وایه‌، کۆمیدیا پێوه‌ندیی به‌ ئازاره‌وه‌ نییه‌، وه‌لێ له‌ ساتیردا، له‌ودیو هه‌ر قاقای پێکه‌نینێکه‌وه، قوڵپی گریانێک خۆی مات داوه‌.
پێکه‌نین پێوه‌ندیی به‌ پاشخانی ڕۆشنبیریمانه‌وه‌ هه‌یه‌ و له‌و سه‌رچاوه‌یه‌وه‌ هه‌ڵده‌قوڵێت که‌ دنیای پێ ده‌بینین، ئاخر به‌ هۆی پێکه‌نینیشه‌وه‌ ده‌توانین هه‌ست و بیروڕای خۆمان ده‌رببڕین.
بینینی لایه‌نی قۆشمه‌ له‌ ڕووداوێک یان دیارده‌یه‌کدا پێویستی به‌ ئاستێک له‌ زیره‌کیی هه‌یه‌.
پێکه‌نین به‌ گژ ئه‌وانه‌دا ده‌چێته‌وه‌ که‌ نابینایانه‌ داکۆکی له‌ بیروباوه‌ڕێک ده‌که‌ن.
پێکه‌نین نه‌ هه‌رگیز ئامێرێک ‌بووه‌ به‌ ده‌ستی ده‌سه‌ڵاتدارانه‌وه‌ بۆ سه‌رکوتکردنی بێده‌سه‌ڵاتان، نه‌ قه‌ت دۆگمای ‌خوڵقاندووه‌.
ئه‌وی له‌ خۆی و له‌ ده‌وروبه‌ر ڕازی بێت و قه‌ت پیشی نه‌خواردبێته‌وه‌، به‌های گاڵته‌ نازانێت و چونکه‌ پێویستیشی به‌ خه‌م به‌ بادا دان نییه‌، ده‌شێت هیچ قۆشمه‌یه‌ک نه‌یهێنێته‌ پێکه‌نین.
کۆمیدیایش وه‌ک تراژیدیا، یاریده‌ی پاکژکردنه‌وه‌مان ده‌دات، ئاخر پێکه‌نین زه‌بروزه‌نگ له ‌ناو ده‌بات.
فرۆید پێی وایه‌، قۆشمه‌ ئینسان خاوێن ده‌کاته‌وه‌ و پێکه‌نین ده‌یگه‌ڕێنێته‌وه بۆ ئامێزی منداڵی.
تراژیدیا له‌ ڕێی ورووژاندنی به‌زه‌یی و ترسه‌وه‌، ئینسان پاکژ ده‌کاته‌وه‌، کۆمیدیا به‌ هۆی ‌‌
نیشاندانی هاوسۆزی و پلار تێ گرتنه‌وه‌.
خوێنه‌ر به‌زه‌یی به‌ دۆنکیخۆته‌ و سانچۆدا دێته‌وه‌، له‌ کن بینه‌ری هه‌ستناک (پیسکه‌ی ته‌ڕپیر)ی (مۆلییر)یش شیاوی به‌زه‌یی پێدا هاتنه‌وه‌یه‌.
مۆرالیسته‌کان پێیان وایه‌، ته‌نیا تراژیدیا هونه‌رێکی باڵایه‌ و کۆمیدیا به‌ ‌هێند ناگرن.
کۆمیدیا بۆ نموونه‌ لای مۆلییر، کارێک ده‌کات خۆمان بناسین، ئاخر ڕووپۆشه‌ ساخته‌کان لا ده‌دات و ڕووخساره‌کان وه‌ک خۆیان نیشان ده‌دات.
ساتیر‌ ئیسفه‌نجێکه‌ زووخاو هه‌ڵده‌مژێت، بۆ ئه‌وه‌ی ساتیر دروست ببێت، پێویسته‌ لای که‌م گه‌وجێک و فێلزانێک هه‌بن، ساتیر زاده‌ی پێوه‌ندیی نێوانیانه‌ و قاره‌مانه‌که‌ی هه‌میشه‌ گێله.
فرۆید ده‌ڵێت: (جۆک پێویستی به‌ سێ که‌سه‌، یه‌کێک که‌ ده‌یگێڕیته‌وه، یه‌کێک که‌ نوکته‌که‌ی لێ قه‌وماوه‌ و یه‌کێک که‌ گوێی لێ ده‌گرێت.
جۆک که‌ هه‌ر یه‌که‌م جار گوێگر ده‌بزوێنێت، گێڕانه‌وه‌ی جۆرێکه‌ له‌ هونه‌ر، وه‌لێ ئه‌وی له‌ کاتی په‌یڤیندا نوکته‌ دروست بکات، بلیمه‌ته‌.
جۆک یان خاوێنه‌ یان بریندارکه‌ر، نوکته‌ی بریندارکه‌ر مه‌به‌ستێکی ئاوڕووبه‌رانه‌ی له‌ هه‌ناودایه‌ و له‌ ساتیر نزیک ده‌بێته‌وه‌.
قۆشمه‌ هه‌یه‌ سه‌رچاوه‌که‌ی شیرینه‌ و هه‌یه‌ له‌ سه‌رچاوه‌یه‌کی تاڵه‌وه‌ هه‌ڵده‌قوڵێت، ئه‌و نوکتانه‌ی مه‌به‌ستێکیان له‌ ناخیاندا حه‌شار داوه‌، کاریگه‌رترن.
نوکته‌ ته‌نیا پشت به‌ گاڵته‌ ده‌به‌ستێت، به‌ڵام ساتیر له‌سه‌ر بناغه‌ی گاڵته‌ و به‌زه‌یی ڕۆ ده‌نرێت.
پیاوێکی پیر که‌ به‌ شێوه‌یه‌کی ناشیرین، قژی بۆیه‌ کردبێته‌وه‌، له‌ نوکته‌دا مایه‌ی پێکه‌نینه‌، له‌ ساتیردا، جێی پێکه‌نین و به‌زه‌یی پێدا هاتنه‌وه‌یه‌.
ڕووداوێک بۆ ئه‌وه‌ی بگاته‌ ئاستی ساتیر، پێویسته‌ ناکۆکی یان پارادۆکسی له‌نێو خۆیدا هه‌ڵگرتبێت و ئاماژه‌ بۆ تابوو بکات.
به‌ پێجه‌وانه‌ی چیرۆکه‌وه‌، له‌ ساتیردا پشت به‌ ڕێکه‌وت به‌ستن، خاڵێکی لاواز نییه‌، به‌ڵکوو له‌ خزمه‌تی دروستبوونی گاڵته‌دایه‌، ئه‌وه‌ بۆیه‌ چیرۆکه‌کانی عه‌زیز نه‌سین ته‌ژین له‌ ڕێکه‌وت.
گاڵته‌ ده‌شێت ‌‌‌‌به‌ مه‌به‌ستی که‌مکردنه‌وه‌ له‌ به‌های شتێک یان که‌سێک بخرێته‌ گه‌ڕ، یان ئامانجی تێرکردنی ئاره‌زوویه‌ک بێت، یان بۆ ڕه‌واندنه‌وه‌ی دڵه‌ڕاوکێ هانای بۆ ببرێت، یان ته‌نیا بۆ چێژ لێ وه‌رگرتن، له‌ ڕێی گه‌مه‌کردنه‌وه‌ له‌ته‌ک وشه‌دا.
شه‌مران ئه‌لیاسری ده‌یگوت: (إن ألإمبریالیة المسلحة بالدجاج،) له‌ بری (المدججة بالسلاح.)
المتشائل، ڕۆمانێکی (ئه‌میل حه‌بیبی)یه‌ که‌ هه‌ر له‌ ناونیشانه‌که‌یه‌وه‌، گه‌مه‌ی له‌گه‌ڵ هه‌ردوو وشه‌ی متشائم (ڕه‌شبین) و متفائل (گه‌شبین)دا کردووه‌.
ده‌رباره‌ی ڕۆمانی (ناوی گوڵ)ی ئێمبێرتۆ ئێکۆ که‌ به‌ پازده‌ ساڵ نووسراوه‌، میلان کوندێرا ده‌ڵێت: (ناوی گوڵ بۆ داکۆکیکردن له‌ پێکه‌نین نووسراوه‌.)
که‌ (بۆرگۆ) ئه‌و پیاوه‌ی له‌ ڕۆمانه‌که‌دا داکۆکی له‌ ئایین ده‌کات، ده‌ڵێت: (پێکه‌نین جه‌سته‌ دێنیته‌ سه‌ما، سیما ده‌شوێنێت و کارێک ده‌کات ئینسان له‌ مه‌یموون بچێت،) قاره‌مانی ناوی گوڵ دژی ئه‌و بۆچوونه‌ ده‌وه‌ستێت و ده‌بێژێت: (مه‌یموون پێناکه‌نێت، له‌نێو هه‌موو زینده‌وه‌راندا ته‌نیا ئینسان ده‌توانێت پێبکه‌نێت.)
ڤاتیکان زۆر سه‌غڵه‌ت بوو به‌وه‌ی (داریۆ فۆ)ی ساتیرنووس 1997 نۆبێڵی وه‌رگرت و گوتی: (به‌ داخه‌وه‌ دوای پراندیللۆ، قۆشمه‌چییه‌کی وه‌ک داریۆ فۆ نۆبێل وه‌رده‌گرێت.)
له‌ تورکیا تیپێکی شانۆیی، کاتێک سه‌رقاڵی نمایشکردنی پییه‌سێکی داریۆ فۆ بوون، بۆمبێکی ئیسلامه‌ توندڕۆکان له‌ نێوانیاندا ته‌قییه‌وه‌.
پێکه‌نین که‌ له‌ ڕوانگه‌ی (میخاییل باختین)ه‌وه‌، له‌به‌ر ڕۆشنایی لۆگیکدا لێک نادرێته‌وه، جگه‌ له‌وه‌ی (مه‌شقه‌ بۆ گه‌لێک ماسوولکه‌ و ته‌کنیکێکی هه‌ناسه‌دانه‌،) گه‌لێک سوودی دیکه‌یشی هه‌یه‌، وه‌ک:
* خه‌فه‌ت له‌ بیر ئینسان ده‌باته‌وه‌ و وا ده‌کات پته‌وتر خۆی له‌به‌رده‌م ئازار و نه‌خۆشیی جه‌سته‌ییدا ڕابگرێت.
کلۆدیا سییه‌س که‌ ده‌روونناسێکی ئه‌ڵمانه‌، ده‌ڵێت: (پێکه‌نین و گاڵته‌کردن به‌ هه‌ڵه‌ی که‌سانی دیکه‌، دیارده‌یه‌کی شارستانییه‌، ده‌بێته‌ هۆی که‌مکردنه‌وه‌ی ئه‌و گوشاره‌ی له‌سه‌ر خه‌ڵک هه‌یه‌ و شه‌که‌تی له‌ له‌ش و گیانیان ده‌رده‌کات، بۆیه‌ ئه‌وی به‌ هه‌ڵه‌ی که‌سانی دیکه‌ پێبکه‌نێت، هیچ پێویست ناکات، سه‌رکۆنه‌ی خۆی بکات.)
ڤۆڵتیر ڕۆمانی دۆنکیخۆته‌ی (سێرڤانتس)ی که‌ لوتکه‌ی ئه‌ده‌بی ساتیره‌، به‌ ئۆدیسا به‌روارد کردووه‌، شیلینگ به‌ نموونه‌ی باڵای ڕۆمانی زانیوه‌، ده‌ستۆیفسکی پێی وابووه‌، ڕۆمان له‌ دۆنکیخۆته‌ قووڵتر و به‌هێزتر نه‌نووسراوه.
هاینه‌، ستانداڵ، سانت بیف و هیگۆ دۆنکیخۆته‌یان که‌ ئاوێنه‌یه‌کی ڕاستبێژی سه‌رده‌مه‌که‌ی بووه‌، به‌ هه‌موو شه‌رمه‌زاری و گه‌نده‌ڵییه‌ سیاسی و کۆمه‌ڵایه‌تییه‌کانییه‌وه‌، به‌رز نرخاندووه‌.
سێرڤانتس له‌ ژیانیدا کوێره‌وه‌رییه‌کی زۆری دیتوه‌ و له‌ زیندانه‌وه‌ ده‌ستی به‌ نووسینی دۆنکیخۆته‌ کردووه‌، هه‌ر بۆیه‌ گاڵته‌جاڕییه‌که‌ی هه‌میشه‌ خه‌مناکه‌.
سێرڤانتس به‌و زمانه‌ شیعرییه‌، دۆنکیخۆته‌ی نووسیوه‌، ساتیری وا سه‌رکه‌وتوو، سنووری وه‌خت ده‌به‌ز‌ێنێت و له‌ هه‌موو دنیادا خه‌ڵک ده‌هێنێته‌ پێکه‌نین.
ڤۆڵتیر، هۆڤمان، بیرنارد شۆ، گۆگۆڵ، ستریندبێری، توخۆلسکی، ئه‌ندریه‌ ژدانۆڤ، کارڵ چاپیک، عه‌زیز نه‌سین، مروژیک، گوێنته‌ر گراس، ئێمیلی حه‌بیبی و داریۆ فۆ، له‌ ساتیرنووسه‌ به‌ناوبانگه‌کانی دنیان.
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
