كرێكاران و فەرمانبەرانی میترۆی لەندەن بەمەبەستی چاكسازی لە سیستەمی كاتژمێرەكانی كاركردنی شەوانەیانو هەروەها زیادكردنی بڕی كرێكەیان، مانگرتنێكی بیستو چوار كاتژمێرییان راگەیاندو بە هۆی مانگرتنەكەشەوە ملیۆنان كەس لە دانیشتووانی شارەكە لەگەڵ گرفتی هاتووچۆ بەرەوڕوو بوونەوە.
ئاژانسی بی بی سی رایگەیاند ئەندامانی سەندیكای كرێكارانی میترۆی لەندەن بە هاوكاری چەند سەندیكایەكی دیكەی شارەكە، بە نیشانەی ناڕەزایی دەربڕین لە بارودۆخی كاركردنی نەوبەتی شەوانەو كەمبوونی حەقدەستەكانیان لە شەوی چوارشەممەوە مانگرتنێكی بیستو چوار كاتژمێرییان راگەیاند.
حكومەتی بەریتانیا بڕیاریداوە لە مانگی داهاتووەوە زۆربەی میتروەكانی لەندەن لە رۆژانی پشوویشدا بۆ ماوەی بیستو چوار كاتژمێر كار بكاتو ئەمەش ناڕەزایەتی كرێكارانی میترۆی لێكەوتۆتەوە.
ئەگەرچی وەزارەتی گواستنەوەی بەریتانیا رایگەیاندبوو كە ژمارەی هێلەكانی گواستنەوەی گشتییان زیاد كردووە بەڵام بی بی سی ئاماژەی بەوە كردووە كە مانگرتنەكە ملیۆنان كەس لە دانیشتووانی لەندەنی تووشی گرفتی هاتووچۆ كردووەو بەشێكیان پەنایان بۆ پاسو تەكسیو ئوتۆمبێلی شەخسی خۆیان بردووەو بەشێك لە خەڵكیش ناچار بوون مەودای نێوان شوێنی نیشتەجێبوونو شوێنی كارەكەیان بە پیادە ببڕن.
جێی ئاماژەیە كرێكارنی میترۆی لەندەن لە سەرەتای ساڵی دووهەزارو پانزەشدا مانگرتنێكی چلو هەشت كاتژمێریان ئەنجامدا، بەڵام هەتا ئێستا حكومەت ئامادە نەبووە ویستەكانیان بە تەواوی جێبەجێ بكات.
