بەڕێوەچوونى دیبەیتى نێوان م.عەلى باپیرو کاک مەلا بەختیار، وەک دوو کەسایەتى کە تەعبیر لە دوو بەرەو دوو ئایدیاو دونیابینى جیاواز دەکەن، جێگەى لەسەر وەستانە، بەتایبەت کاتێک ئەم دووانە بەشێوەیەکى گشتى ڕوونتر تەعبیر لە دونیابینى دوو بەرەى عەلمانى و ئیسلامى دەکەن.
بەتایبەت لە ڕووى کات و تەوەرى دیبەیتەکەوە کە بەلاى زۆرێک لەو ڕەخنەگرانەوە دوورکەوتنەوەیە لە چەقى کێشەو گرفتەکانى کوردستان و سەرقاڵکردنى ڕاى گشتییە بە ئاریشەیەکەوە بەلاى کەمەوە لە ئێستەدا ڕاى گشتى تا ڕادەیەکى زۆر فەرامۆشى کردووە، ئەوا دەکرێت لەم چەند خاڵەدا گرنگترین ئەو خاڵە ئەرێنییانە  بخەینەڕوو کە جێکەوتەى دیبەیتەکەن لە ژیانى کۆمەڵایەتیماندا:
یەک : ئێمە لە کوردستان کلتورێکى تەواو هەژارمان لە گفتوگۆى شارستانیانە هەیە، گفتوگۆیەک کە لە دۆخێکى هێمانەدا بەڕێوەبچێت، ڕوون و ئاشکرا هەردوو لایەنى گفتوگۆکار بۆچوونى خۆیان بخەنەڕوو، بەبێ موجامەلە و دوور لە خاترانەى سیاسى و بەرژەوەندەییەکانى تر، کلتورێک کە کاتێک قسە بکات بەڵگە بهێنێتەوەو بۆ سەلماندنى بۆچوونەکەى بیر لە هێزى بەڵگەو لۆژیک بکاتەوە نەوەک هێزەکانى ترى جۆراوجۆر کە کەسى گفتوگۆکار پشتیان پێدەبەستن، وەک جەماوەرو هێزو پارەو دەسەڵات.
دوو: کەمتر ئەوانەى پێگەیان لە ئاستى باڵاى سیاسیدا هەیە گفتوگۆى ڕاستەوخۆ دەکەن، بەتایبەت ئەو کاتەى گفتوگۆکە ڕێک لە چەقى ناکۆکییەکاندا بەڕێوە بچێت، کەمتر دوو کەسایەتى کاریگەر لەڕووى سیاسى و پێگەى جەماوەرییەوە ئامادەى ڕووبەڕووبوونەوەن،  لەم ڕووەوە ئەگەر دۆخێک بۆ خستنەڕووى بۆچوونیش خرابێتە ڕوو، ئەوە دیومانە چۆن یەکێک لە لایەنەکانى دوو بۆچوونەکە هۆڵەکەى بەجێهێشتووەو ئامادەى بیستنى بیروڕاى بەرانبەرەکانى یان ڕکابەرەکانى نەبووە.
سێ: لە کوردستان ئاشتى کۆمەڵایەتى پێویستى بە بەهێزکردن هەیە، بۆ ئەو مەبەستەش لە  ژیانى شارستانیدا پێویستمان بەوە هەیە هەموو جیاوازییەکان لە پێکدادانەوە بپەڕێنینەوە بۆ 
گفتوگۆ، لە چەلەحانێوە تێپەڕن بۆ گوێ لەیەک گرتن، لە پەنجە ڕاوەشاندن و تووڕەبوونى تیڤییەکانەوە ببەین بۆ دۆخء کەش و هەواى حیوارى ئاست بەرز، گرنگە لە برى شاردنەوەى جیاوازییەکان، جیاوازییەکان پیشان بدرێن، لە برى گفتوگۆکردنیان بە شێوەیەکى توند لە هەموو شوێنێکى ژیان، بە هێمنى لە هۆڵەکاندا گفتوگۆ بکرێن، بە کورتى بۆ ئەوەى ئاشتى کۆمەڵایەتى پارێزراو بێتء کۆمەڵگە لە خراپییەکانى ڕاجیایى بە دووربێت و ڕا جیایى و فرەیى بۆى ببێت بە خێرو بێر، پێویستە نمونەى بەرجەستە هەبێت تا لە ئاستى کۆمەڵگادا حیوارو گفتوگۆ ببێتە کلتور، تا جیاوازییەکان سانا بکرێنەوە لاى خەڵک .
چوار : لە کوردستان هەتا ئێستاش حزبەکان لە ڕێگەى میدیا تایبەتەکانى خۆیانەوە دەیانەوێت هەر ئەوە  بە تاکە بۆچوونى ڕاست پیشانبدەن کە خۆیان بە پەسەندى دەبینن، بە ئاستێک هێندێکجار بەرانبەرە بۆچوون جیاوازەکان دەگەیەننە ئاستى خیانەت و ناوناتۆرەیترى وەک نانیشتیمانى و نا ئاینى و زۆر شتى تریش، لەمجۆرە حیوارانەدا لایەنگرانى بۆچوونەکان ناچاردەبن گوێ لەیەک بگرن، ناچار دەبن ببینن بیرکردنەوەى تریش هەیەو ناشتوانن بیسڕنەوە، ناچار دەبێتە مامەڵەى لەگەڵ بکەن و پەسەندى بکەن وەک یەکێک لە تایبەتمەندییەکانى مرۆڤ کە بیرکردنەوەى جیاوازو بۆچوونى جیاوازو دونیابینى جیاوازە.
پێنج : گەورەیى ئەم دیبەیتە لە ئاستە کۆمەڵایەتییەکەى، فراوانییەکەى لە ڕووى چاوەڕوانى خەڵکەوە بۆى، سەرقاڵبوونى سۆشیەڵ میدیا پێیەوە، گواستنەوەى ڕاستەوخۆى 3 کەناڵى ئاسمانى و بینینى لەلایەن ملیۆنان هاووڵاتى کوردستانییەوە لە ناوەوە و دەرەوەى کوردستان، یەکێکیتر لە بایەخە هەرە گەورەکانى ئەم دیبەیتەیە، بە ئاستێک لە دیبەیت و گفتوگۆى دوو کەس و دوو بەرەوە گواستییەوە بۆ دیبەیتى کۆمەڵگایى، لێرەوەش دیبەیت و داننان بە بیروڕاى جیاوازو گوێ لە یەکگرتن وەک تاکە بژاردە دەخرێتە بەردەم کۆمەڵگا بۆ یەکلاکردنەوەى 
شەشەم و کۆتایى: سەرکەوتنى دیبەیتەکە بەو ئاستەى بەرنامەى بۆ داڕێژرابوو، لە هەموو ڕوویەکەوە، ماوەو کاتى دەستپێکردن و کۆتایى، هێمنى هۆڵ، پابەندى و هێمنى جەماوەرى ئامادەبوو، تەکنیکء دەنگ و گواستنەوەى ڕاستەوخۆ، پابەندى و هێمنى گفتوگۆکاران، ئاست و بێلایەنى پێشکەشکاران و بەڕێوەبەرانى دیبەیتەکە، هەموو ئەمانە پێمان دەڵێن دەکرێت کەوتبینە سەر ڕێگەکە، ڕێگەى پەنابردنە بەر گفتوگۆى شارستانى و دوورکەوتنەوە لە دۆخى توندوتیژى و پێکدادانى کۆمەڵایەتى، یان بەلاى کەمەوە لەنێو ئەو هەموو ژاوە ژاوەى ناشیرنکردنى هەموو شتەکانى وەک: خۆپیشاندان، ئاهەنگء مانگرتن و زۆر شتیتریش، دەکرێت گفتوگۆى شارستانیانەش بەڕێوە بچێت و سەرکەوتووش بین تیایدا.
