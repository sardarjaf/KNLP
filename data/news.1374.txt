به‌ڕێوبه‌رایه‌تی ئاوی سلێمانی له‌سه‌ر كاته‌كانی‌ دابه‌شكردنی ئاو به‌سه‌ر ماڵاندا روونكردنه‌وه‌ ده‌دات و به‌ڕێوبه‌ری به‌ڕێوبه‌رایه‌تیه‌كه‌ش ده‌ڵێت"وێستگه‌كانی دابه‌شكردنی ئاو له‌توانایاندا نییه‌" و راشیده‌گه‌یه‌نێت: ئه‌گه‌ر خشته‌ی دابه‌شكردنی ئاو ته‌نها له‌ڕۆژدا بێت، ئاوپێدانی ماڵان  (١٠)ڕۆژ جارێك دووباره‌ نابێته‌وه‌.
سه‌ربه‌ست عوسمان به‌ڕێوبه‌ری ئاوی سلێمانی به‌SNNی راگه‌یاند: له‌به‌ر زۆری ژماره‌ی دانیشتوان ناتوانین دابه‌شكردنی ئاوی‌ ماڵان ته‌نها له‌ڕۆژدابێت بۆ سه‌رجه‌م گه‌ڕه‌كه‌كان، بۆیه‌ وێستگه‌كانی دابه‌شكردنی ئاو له‌توانایاندا نییه‌ پلانێكی‌ له‌وشێوه‌یه‌ جێبه‌جێ‌ بكه‌ن.
وتیشی: له‌ئێستادا به‌هۆی قه‌یرانی داراییه‌وه‌، توانای وێستگه‌كانی ئاو كه‌متربۆته‌وه‌و له‌به‌ر ئه‌مه‌ش به‌ڕێوبه‌رایه‌تیه‌كه‌مان (٢٤)كاتژمێر ده‌وام ده‌كه‌ن له‌پێناو دابه‌شكردنی ئاو به‌سه‌ر ماڵاندا، كه‌ به‌پێی‌ گه‌ڕه‌كه‌كان كاته‌كان جیاوازه‌.
دانیشتوانی‌ ژماره‌یه‌ك له‌ گه‌ڕه‌كه‌كانی‌ سلێمانی‌، له‌رێگه‌ی‌ SNNه‌وه‌ گله‌یی له‌كاته‌كانی‌ دابه‌شكردنی ئاو ده‌كه‌ن به‌تایبه‌ت كه‌ له‌هه‌ندێك گه‌ڕه‌كدا له‌دره‌نگانی شه‌وداو له‌كاتی نه‌بوونی كاره‌بادا ئاویان بۆ به‌رده‌درێته‌وه‌.
