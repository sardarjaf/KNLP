وەزیری دەرەوەی عیراق رایگەیاند،  لیوا قاسم سلێمانی فەرماندەی فەیلەقی قودسی سوپای پاسداران وەك "راوێژكار"ی حكومەت كاردەكات لە پرۆسەی ئازادكردنەوەی شارۆچكەی فەلوجە.
وەزارەتی دەرەوەی عیراقیش سەرسوڕمانی خۆی نیشاندا لەهەڵوێستی هەندێك لەباڵیۆزانی وڵاتان لەبەرامبەر پرۆسەكانی تایبەت بەئازادكردنەوەی فەلوجە.
ئیبراهیم جەعفەری وەزیری دەرەوەی عیراق، رۆژی دووشەممە لەمیانی سەردانەكەیدا بۆ عەممانی پایتەختی ئوردن و لە كۆنفرانسێكی رۆژنامەوانیدا كە تۆڕی cnn بڵاویكردۆتەوە و لەوەڵامی لێدوانێكی عادل جەبیر-ی وەزیری دەرەوەی سعودیە كە ئاماژەیكردبوو بەهۆكاری بوونی قاسم سلێمانی لەعیراق رایگەیاند:" سلێمانی وەك راوێژكار كاردەكات ئەوەش دیاردەیەكی نوێ نییە و  چەندین وڵات هەن كە لەسەر داوای بەغدا راوێژكاریان لە عیراقدا هەیە وەك ئەمریكا – بەریتانیا – كەنەدا و زۆرێك لە وڵاتانی تر.
ووتیشی:" ئەوەی عیراق رێگەی پێنادات هاتنی گروپ و دەستەی چەكدارییە لەدەرەوەی سنوورەكان بۆ ناو خاكی وڵات، بەڵام هەر راوێژكارێك بێتە عیراق و ژیانی خۆی بخاتە مەترسییەوە ئەوا بەدڵنیاییەوە پێشوازی لێدەكەین."
لەبەرامبەر ئەو لێدوانەشدا رۆژی 27ی ئایار حسێن جابری ئەنساری وتەبێژی وەزارەتی دەرەوەی ئێران لەلیدوانێكدا بۆ ئاژانسی ئیرنا رایگەیاند، بوونی سلێمانی لەعیراق لەسەر داوای حكومەتی بەغدا بووە.
پێشتریش سامر ئەلسەبهان-ی باڵیۆزی سعودیە لەبەغدا لە تویتێكدا ئاماژەی بەوەكردبوو، بوونی چەند كەسایەتییەكی تیرۆرستی ئێرانی لەنزیك فەلوجە بەڵگەیە لەسەر ئەوەی تاران دەیەوێت عەرەبە عیراقییەكان بەئاگری تایەفەگەری بسووتێنێت و كار دەكەن بۆ گۆڕینی دیموگرافیا.
جەعفەری كە لەساڵی 2003 دا وەك یەكەم سەرۆكی ئەنجومەنی حوكم لەعیراق هەڵبژێردرا لەبەرامبەر ئەو هەڵوێستەی باڵیۆزی سعودیە رایگەیاند، بەغدا سەرجەم باڵیۆزانی وڵاتانی لەخۆگرتووە، پێویستیشە باڵیۆزان ئەوە بزانن لەكاری دپلۆماتیدا هەندێك رێسا هەیە كە تایبەتن بەدەوڵەتی میواندار لەلایەك و میوان لەلایەكی تر، لەبەرئەوە "پێویست ناكات باڵیۆزان دەست لەكاروباری ناوخۆی عیراق وەربدەن."
هاوكات ئەحمەد جەمال وتەبێژی وەزارەتی دەرەوەی عیراق لەبەیاننامەیەكدا رایگەیاند، وەزارەتەكەی بەسەرسوڕمانەوە لە لێدوانی هەندێك لەكەسایەتییە دپلۆماتەكان دەڕوانێت كە هەڵوێستی نەرێنی ئەوان نیشان دەكات لەبەرامبەر ئەو پرۆسە سەربازیانەی ئەنجامدەدرێن بۆ ئازادكردنەوەی فەلوجە.
هەڵوێستی وەزارەتی دەرەوەی عیراق لەسەر هۆكاری بوونی قاسم سلێمانی فەرماندەی فەیلەقی قودسی سوپای پاسداران  لەعیراق دوای ئەوە دێت كەلەماوەی رابردوودا دەنگۆی بوونی سلێمانی و ئەندامانی سوپای پاسداران لەعیراق و بەئامانجی بەشداریكردنیان لەشەڕی ئازادكردنەوەی فەلوجە بڵاوببۆوە.
