رۆژنامەی هارتز لەزاری سەرچاوەیەك لەحكومەتی ئیسرائیل بڵاویكردۆتەوە، لەشاری رۆمای پایتەختی ئیتاڵیا دۆر گۆڵد بەڕێوەبەری گشتی لەوەزارەتی دەرەوەی ئیسرائیل و فەریدون سنیرلی ئۆغلۆ بەڕێوەبەری گشتی لەوەزارەتی دەرەوەی حكومەتی توركیا كۆبوونەوەیەكی تایبەتیان بۆ چارەسەركردنی كێشەكانی نێوانیان ئەنجامداوە.
سەرچاوەكەی حكومەتی ئیسرائیل باسی لەوەشكردوە، كۆبوونەوەكە بەشێوەیەكی زۆر نهێنی و بەبێ ئامادەبوونی هیچ كەسێك لەئەندامانی ئاسایشی نەتەوەیی ئەو دوو ووڵاتە بەرێوەچووە.
رۆژنامەی هارتز ئاشكرایكردووە، دوای كۆبوونەوەكە هەریەكە لە ئیسرائیل و توركیا رێككەوتوون لەسەر ئەوەی پەیوەندییەكانی نێوانیان بەرەو دۆخێكی ئاسایی ببەنەوەو رووداوە كۆنەكانی نێوانیان لەبیر بكەن، بەتایبەت رووداوی ماڤی مەڕمەڕا كەتیایدا لەلایەن سوپای ئیسرائیلەوە هێرشكرایە سەر كەشتییەكی توركی كە یارمەتی بۆ كەرتی غەزە هەڵگرتبوو.
كەناڵی سی ئێن ئێن توركیش بڵاویكردۆتەوە، كە تا ئێستا ئەم هەواڵە لەلایەن بەرپرسانی حكومەتی توركیاوە پشت راست یان رەت نەكراوەتەوە.
