ناوەندێكی سەربەخۆی چاودێریكردن بە سەر هێرشە ئاسمانیەكانەوە رایگەیاند هێرشی فڕۆكەكانی هاوپەیمانان بۆ سەر بنكەكانی دەوڵەتی خەلافەتی ئیسلامی، نزیكەی چوارسەدء شەست هاووڵاتی سڤیلی لە عێراقء سوریا كوشتووە.
رێكخراوی چاودێرانی هێرشە ئاسمانیەكان رۆژی دووشەممە راپۆرتێكی لەسەر هێرشە ئاسمانیەكانی هاوپەیمانان بۆ سەر بنكەكانی داعش لە عێراقء سوریا بڵاو كردەوەء ئاشكرایكردووە كە فڕۆكە جەنگیەكانی هاوپەیمانان لە یەك ساڵی رابردوودا زیاتر لە پێنج هەزارء هەشتسەد هێرشیان دژی دەوڵەتی خەلافەتی ئیسلامی ئەنجامداوە.
ناوەندەكە ئاشكرایكردووە كە لە ئەنجامی ئەو هێرشانەدا لانیكەم چوارسەدء پەنجاو نۆ هاووڵاتی سڤیل كوژراونء زیاتر لە چلء هەشت كەس لە هێزە سەربازیەكانی ئەو وڵاتانەش بەرەنگاری داعش دەبنەوە بەهۆی هێرشی هەڵەی فڕۆكەكانی هاوپەیمانانەوە گیانیان لەدەستداوە.
ناوەندەكە وێڕای رەخنە گرتن لە كەمتەرخەمی هاوپەیمانان بەرانبەر گیانی هاووڵاتیانی سڤیل، داوایكردووە ئەو وڵاتانە لە ئەنجامی هێرشەكانیاندا وردبینی زیاتر رەچاو بكەنء رێز بۆ گیانء ژیانی هاووڵاتیانی مەدەنی دابنێن.
ئەمریكاء وڵاتانی دیكەی ئەندامی هاوپەیمانێتیەكە هەتا ئێستا هیچ كاردانەوەیەكی فەرمییان بەرانبەر بە راپۆرتەكەی چاودێرانی هێرشە ئاسمانیەكان نەبووەء تەنها وتەبێژی هاوپەیمانێتی بەرنگاربوونەوەی داعش بە بێ ئەوەی هیچ ئاماژەیەك بە راپۆرتەكە بكات رایگەیاندووە ئەگەر بزانین هەڵەیەك لە هێرشە ئاسمانیەكاندا روویداوە لێكۆڵینەوەی لەسەر دەكەینء هەوڵ دەدەین وانە لە ئەزموونەكانمان وەربگرین بۆ ئەوەی لە داهاتوودا هەڵەی كەمترمان هەبێت.
