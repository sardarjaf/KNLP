بەهۆی زیاد بوونی گڕكانی چیای یاونگ لە دوورگەی جاوای رۆژهەڵاتی ئیندۆنێزیا تا ئێستا زیاتر لە نۆسەد گەشتی فڕۆكە دواخراوە.
هەفتەی رابردوو گڕكانی چیای یاونگ لە دوورگەی جاوا رۆژهەڵاتی ئیندۆنێزیا تەقییەوە و خۆڵەمیشی گڕكانەكە كاریگەریی زۆری لەسەر ژیانی هاووڵاتییان دروست كردووە، هاوكات سەرجەم گەشتەكانی ئاسمانی لە دوورگەی بالی دواخران.
دەزگای كەشناسی ئەو ووڵاتە بڵاویكردەوە چینی خۆڵەمێش گەیشتووەتە نزیكەی پێنج كیلۆمەتر و مەودای بینین لە ئاسمان نەماوە بەو هۆیەوە پێنج فڕۆكەخانە لەو ناوچەیە داخراوە و تا ئێستاش زیاتر لە نۆسەد گەشتی فڕۆكە دواخران.
لە ئێستاشدا گەشتی فڕۆكە بە تەواوەتی پەكی كەوتووە و نزیكەی دوو هەزار گەشتیاری ئوستراڵی لە شاری گەشتیاری بالی ئەو وڵاتە گیریان خواردووە.
كۆمپانیاكانی فڕۆكەوانی ئوستڕاڵیا هەوڵی زۆر دەدەن بۆ ئەوەی بتوانن ئەو هاووڵاتییە ئوستراڵییانە لە شاری گەشتیاری بالیەوە بگەڕێننەوە بۆ وڵاتەكەیان، بەڵام بەهێزی گركانەكە هەموو هەوڵەكانی پەك خستووە.
