سەرلەبەیانی ئەمڕۆ (9/6/2017) لەمەكتەبی سیاسی لەسلێمانی، مەلا بەختیار، لێپرسراوی دەستەی كارگێڕی، بەئامادەبوونی عەبدولڕەزاق فەیلی و تەحسین نامیق، لێپرسرا و جێگری پەیوەندییەكانی دەرەوەی یەكێتیی، پێشوازیان لەوەفدێكی سۆسیال دیموكراتی سوید كرد، كە پێكهاتبوون لە توبیاس لوندین، راوێژكاری سەرۆك وەزیران‌و ئەنجومەنی وەزیرانی سوید، لاوین رێدار، ئەندام پەرلەمان‌و ئەندامی لیژنەی دەرەوەی پەرلەمان، ئەڤین ئینجیۆ، بەرپرس لەبەشێك لەپرژەكانی پاڵمێ‌ سەنتەر، كە بەیاوەری سەمیر ئەمین، نوێنەری یەكێتیی لەو وڵاتەو بەئامانجی بەڕێوەبردنی خولێك بۆ كادرانی یەكێتیی، ئێستا لەسلێمانین.
لەدیدارێكیشدا، لێپرسراوی دەستەی كارگێڕی، بەڕێوەبردنی خولەكەی بەگرنگ ناوبرد، بەتایبەت كە بڕیار لەسەر راپرسی و هەڵبژاردنی ئاییندەی پەرلەمانی كوردستان دراوەو ئاماژەی بۆ ئەوەكرد: یەكێتیی لەگەڵ پارتی سۆسیال دیموكراتی سوید، هەمیشە لەكاتی هەڵبژاردنەكاندا، ئەوەی بە یەكێتیی كرابێ‌ بۆ ئەوان، درێغیمان نەكردووەو ئەوەی بەئەوانیش بكرێ‌، كەمتەرخەمیان نەكردووە و وتی: یەكێتیی و سۆسیال دیموكرات، دوو حزبی دەستە خوشكی راستەقینەین.
ئەوان لەباكوری ئەوروپا، ئێمەش لەرۆژهەڵاتی نزیك.
ئەوان لەوپەڕی دنیا و یەكێتیش لەمپەری دنیا، ئەم دەستە خوشكییە دەیسەلمێنێ‌، ئەگەر سۆسیال دیموكرات، بەرنامەی هاوبەشیان هەبێ‌، دەتوان لەسەر ئاستی دنیا بەجوانی تێبكۆشن.
وتیشی: بەداخەوە كە لەسەد ساڵی رابردوو، ئەم پێكەوە خەباتی دیموكراتی، كۆمەڵایەتیی‌ و دادپەروەرییە، لەسەر ئاستی دنیا كەمتەرخەمییەكی زۆری تێدا كراوە لەلایەن سۆسیال دیموكراتەكانەوە.
بەپێچەوانەوە هەندێكجار كۆنسەرڤاتیڤەكان - راستڕەوەكانی دنیا، باشتر كاریان بۆ خۆیان كردووە.
لەبەشێكی تری دیدارەكەیدا، لێپرسراوی دەستەی كارگێڕی، جەختیكردەوە، كە پێویستە لێكۆڵینەوەیەكی ستراتیجی، ئایدۆلۆجی، كۆمەڵایەتی‌ و فەلسەفی تازە بۆ ئەم شكستە بكرێت‌و روونیكردەوە: ئێستا وای دەبینین كە سۆسیال دیموكرات توشی كێشە بووەو سۆسۆیالیستەكانی ئۆرۆپا لێی جیابونەتەوە، بۆیە ئێستا سۆسیال دیموكراتی دنیا بەلایەك ‌و سۆسیالیستەكانی وڵاتانی عەرەبیش، لەلایەكی تر!
كە بەداخەوە هێشتا ستراتیجەكە روون نییە، بۆ دیموكراتیزەكردنی رۆژهەڵاتی ناوەڕاست.
هەروەك پەیامێكی ئاراستەی وەفدەكەو سۆسیال دیموكراتی سوید كردو وتی: مەحاڵە نە ئازادی، نە ئاسایش، نە عەدالەتی كۆمەڵایەتی، نە دۆخی ئابوری جێگیر لەرۆژئاوا، بەبێئەوەی دیموكراسی‌و گۆڕانكاری مەدەنی لەرۆژهەڵاتی ناوەڕاست بەدیبێت.
ئەمەش بۆتە پەیوەندییەكی ئۆرگانیكی لەنێوان وڵاتانی ئێمەو وڵاتانی ئۆرۆپا، كە چۆن خەبات بۆ دیموكراسی و عەدالەتی كۆمەڵایەتی بكەین‌و رەنگە چەند ساڵێك بخایەنێت، بەڵام ئەمە بۆتە ئەركێكی ستراتیجی هەموولایەكمان لەسەردەمی جیهانگیریدا.
لەكۆتایی وتەكانیشدا، وتی: هەڵبژاردنەی ئەمجارە لەكوردستان زۆر هەستیارە، بەتایبەت كە بارودۆخی رۆژهەڵات سەقامیگر نییە و نازانین ئاییندە لەنێوان وڵاتە زلهێزەكان‌و وڵاتە بچوكەكان، خەباتی گەلان، فێندە مینتالیستەكان بەرەو كوێ‌ دەڕوات.. هەروەك لەعیراقیش، لەدوای شەڕی داعش، كێشەكان زۆرتر دەبن.
لەكوردستانیشدا، بڕیاری ریفراندۆممان داوەو قەیرانی ئابوریش هەیە.
كێشەی سیاسی هەیەو پەرلەمانیش كارا نەكراوەتەوە، قسەی یەكێتیش ئەوەیە: لەناو ئەم دۆخەی كە هەیە، ئەركمان بۆ هەڵبژاردن قورسە‌و رایگەیاند:
یەكێتیی ناتوانێ‌ بەگوتارو بەفەلسەفەی هەڵبژاردنەكانی رابردوو، بچێتە ناو ئەم هەڵبژاردنەوە، دەبێ‌ ئاڵوگۆڕ لەبەرنامە، لەرەخنەو گوتارمان بەدیبهێنین‌و تەئكیدشی كردەوە: یەكێك لەبنچینەكان ئەوەیە، كە یەكێتیی دەبێ‌ بەرەخنە لەخۆگرتن، بچینە ناو جەماوەرەوە.
نەك تەنها بەڵێن بدەین.
بەڵكو دەبێ‌ بەڵێن بدەین ئەو هەڵانەی كردوومانە، رەخنەی لێبگرین‌و دووبارەشیان نەكەینەوە.پرۆژەی نوێشمان هەبێ‌كە لەئاستی خواستی خەڵكدابێ‌، چونكە میللەت‌و دەنگدەری كورد هیلاكە.
هەم فشاری ئابوری لەسەرەو هەم ترسی سیاسی لەناوچەكەدا لەسەرە..!
لەو روانگەیەشەوە، هەستی ناسیونالیستی لەلای نەتەوەكەمان رونكردەوەو پاشئەوەی بەبایەخەوە هەڵیسەنگاند، گرنگی ریفراندۆمیشی لەناوچە جێناكۆكەكان شرۆڤە كرد‌و هاوكات چارەسەری كێشە‌و قەیرانەكانی بەپێویستی‌و گرنگ ناوبردو رۆڵی یەكێتیشی لەو پێناوەدا تەئكید كردەوە.
هەروەك تەئكیدیان كردەوە، كە سەركەوتنی یەكێتیش لەهەڵبژاردنەكاندا، سەركەوتنە بۆ سۆسیال دیموكرات‌و گرنگتریشە كە وەك دوو حزبی دەستە خوشك پشتیوانی یەكتربین.
وتەبێژی وەزارەتی خوێندنی باڵا و توێژینەوەی زانستی ڕایدەگەنێت: لە ئەمڕۆوە (١٥/٨) داواکاری بۆ وەرگرتن لە زانکۆ و پەیمانگە حکومییەکان بەسیستمی ڕاستەوخۆی زانکۆی لە (٣٧٧) بەش و کۆلێژی زانکۆ و پەیمانگەکانی
