مەسەلەی بەرپا کردنی ڕفراندۆم بۆ سەربەخۆی کوردستان ئەوە بۆ زیاتر لە هەفتەیەک دەچیت بووەتە یەک مەسەلەی داغ لە کوردستانی عێراق و سەراسەری عێراقدا.
بەپێی هەواڵەکان هەردوو مەکتەب سیاسی یەکیتی نیشتمانی کوردستان وپارتی دیموکراتی کوردستان لەسەر ئەوە ڕیکەوتون کە ڕیفراندۆم ئەنجام بدەن بۆ ” دیاری کردنی مافی چارەی خۆنوسین” یان بۆ سەربەخۆیی کوردستان بە دوای ئەوەشدا لەگەڵ لایەنە سیاسیەکانی تردا کەوتونەتە قسە وباس کردن و ئەمڕۆ شاندێکی باڵای هەدوو حزبەکە چونەتە بەغدا بۆ قسەو باس لەسەر ئەم بابەتە.
کە دیارە هاوکات هەڵکردنی ئاڵای کوردستان لە کەرکوک هەڵایەکی زۆری ناوەتەوە.
سەرەڕای ئەوەی ئێمە پێمان وایە حزبە ناسێونالستیە کوردیەکان بە گشتی و یەکێتی و پارتی بەتایبەتی بەرپا کردنی ڕیفراندۆم بۆ سەربەخۆێی کوردستان وەک یەک وەرقەی فشار بەکار دەهێنن بۆ مامەڵە و دەسکەوت و بەشی زیاتر لە دەسەڵات لە گەڵ بەغدا لەبەرامبەر دەوڵەتەکانی ناوچەکە وئەوان خەریکی تاڵان و بڕۆی خۆیانن.
بەکاربردنی چەمکی “دیاری کردنی مافی چارەنوس” لە جایتی مافی سەربەخۆیی خۆی دەلێلی ناجدی بونی ئەوان پێشان دەدات، هەروەها دەنگدانی زۆربەی خەڵکی کوردستان لە هەڵبژاردنەکانی عێراق لە یەکەم هەڵبژاردنی عێراقدا بۆ جیابوونەوە و گوێ نەدانی ناسێونالیزمی کورد بە ڕەئی خەڵکی کوردستان و ڕێک کەوتن لەگەڵ هێزە کونەپەرستەکانی عێراق ئەوەی سەڵماندوە.
ئێمە پێمان وایە ڕیفراندۆم و سەربەخۆیی کوردستان خۆی پرۆسەی ڕزگاری خەڵکی کوردستانە لە دەسەڵاتی ناسێونالیزمی کورد ونەک قایم کردنی دەسەڵاتی ئەوان.
ئێمە خەڵکی کوردستان بانگەواز دەکەین پرۆسەی ڕیفراندۆم بۆ سەربەخۆی کوردستان بە جدی وەربگرن لە ناسێونالزمی کورد قبوڵ نەکەن یاری بەم مەسەلەیەوە بکات و فشار بهێنن ئەم پرۆسەی ئەنجامبدرێت و گەرانەوە بۆ ئێرادەی خەڵکی کوردستان بۆ یەکلاکردنەوەی ئەم مەسەلەیە بکەنە ئەمری واقع.
١- ڕیفرادۆم بۆ سەربەخۆی کوردستان لە هەموو ئەم ناوچانەی کە زۆرایەتیەکەی کورد نشینن بۆ دامەزراندنی کوردستانی سەربەخۆ و هەموو خەڵکی کوردستان تێدا بەشدار دەبن، نەک بۆ دامەزراندنی دەوڵەتی کوردی وهەروەها نەک بۆ “دیاری کردنی مافی چارەی خۆنوسین”.
٢- سەرەنجامی ڕیفراندۆم دەبێ هەموو لایەک پێوەی پابەندبن، حکومەتی عێراق و پەرلەمانی عێراق لە پێش هەموویانەوە هێزەکانەوە ناسێونالیزمی کورد ، نابێ ڕێگە بدرێت بە هیچ سات وسەودایەک بە سەرنجامی ڕیفراندۆمەوە بکرێت، بە دوای بەرپاکردنی ڕفراندۆم ئەگەر زۆرایەتی دەنگیان دا بە جیابوونەوە، دەبێ جیابوونەوە بچێتە بواری جێبەجێ کردنەوە.
٣- ڕیفراندۆم لە ژێر نەزارەتی ڕێکخراوە نێو دەوڵەتیەکاندا ببرێت بەڕێوە بە تایبەت نەتەوە یەکگرتوەکان، شەش مانگ دیاری بکرێت بۆ هێزە سیاسیەکانی کوردستان و عێراق بەرنامە و نەخەشەی خۆیان بە ئازادانە بلاو بکەنەوە پیش ئەنجام دانی ڕێفراندۆم.
٤- ئێمە تێدەکۆشین دەوڵەتی کوردستان دەوڵەتێک بێت لەسەر بنچینەی هاوڵاتی بوونی یەکسان دامەزرابێت و دەولەتێکی نا قەومی و نادینی و سیکیولار بێت، دەوڵەتی هەموو دانشتوانەکەی بێت بەهەموو پێکهاتەکانیەوە هەموو خەڵکی کوردستان بانگەواز دەکەین لەدەوری ئەم خواستە کۆببنەوە.
٥- ئێمە ڕایدەگەیەنین بەپێی هەموو داتاکان و بە پێی زانستی کۆمەڵناسی کەرکوک شارێکی کوردستانیە و بەشێکە لە جوگرافیای کوردستان بۆیە دەبێت لە ڕیفراندۆمدا بەشدار ببێت، و لە نزیکترین فرسەتدا ڕیفراندۆم لە شاری کەرکوک ئەنجام بدرێت بۆ ئەوەی خەڵکەکەی بڕێار بدەن ئەوان سەر بە کوردستانن یان سەر بە عێراق، ئێمە بانگەوازی خەلکی شارەکە بە هەموو زمانە جیاجیا کان و نەتەوە جیاجیاکنەوە دەکەین دەنگ بدەن بە پەیوەست بوونی کارکوک بە کوردستانەوە.
حزبی کۆمۆنستی کرێکاری چەپی عێراق هەموو خەڵکی کوردستان بانگەواز دەکات بۆ فشار هێنانی جدی بۆ سەر حزبە ناسێونالستیەکانی کوردستان بۆ مل دان بە بەرپا کردنی ڕیفراندۆم بۆ سەربخۆی کوردستان، ڕایدەگەیەنیین سەربەخۆی کوردستان لەبەرژەوەندی خەڵکی کوردستان تەواو دەبێت و دووری دەخاتەوە لە سیناریوی ڕەش و شەڕی تایەفی لە عێراقدا، داوا دەکەین دەنگ بدەن بە جیا بوونەوە.
هەروەها جیابوونەوەی کوردستان دەستی خەڵکی عێراق ئاوەڵە دەکات بۆ تێکۆشان بۆمافە پایەکانیان.
سەربەخۆیی کوردستان خۆی گورزێکی گەورەیە لە دەسەڵاتی ناسێونالیزمی کورد و کۆنەپەرستی و لە ئیسلامی سیاسی دەرکێشانی بەڕەی ژێر پێی ئەوانە و ڕێگا ئاسان دەکات بۆ ڕزگار بوون لە دەسەڵاتی گەندەڵ و مافییای ناسیونالیزمی کورد، هاوسەنگی هێزو پۆلاریزە بوونی کۆمەڵگە لە دەوری تێکۆشان بۆ دامەزراندنی دەوڵەتی ئازاد و یەکسان و سۆشیالست فراهەم دەکات.
