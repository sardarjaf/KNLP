دوای‌ بڵاوبونه‌وه‌ی‌ هه‌واڵی‌ جوڵه‌پێكردنی‌ هێزێكی‌ زۆری‌ تیرۆریستان له‌سنوره‌كانی‌ لوبنانه‌وه‌ به‌ره‌و سنوره‌كانی‌ عیراق، سه‌رۆكایه‌تی‌ هه‌رێم ڕاگه‌یه‌نراوێك بڵاوده‌كاته‌وه‌و وته‌بێژی‌ سه‌رۆكایه‌تی‌ هه‌رێمیش ده‌ڵێت:"هێزی‌ پێشمه‌رگه‌و سوپای‌ عیراق به‌هه‌ماهه‌نگی‌ ڕوبه‌ڕویان ده‌بنه‌وه‌".
ئاژانسه‌كانی‌ هه‌واڵ بڵاویانكردۆته‌وه‌، به‌گوێره‌ی‌ ڕێكه‌وتنێكی‌ گوماناوی‌، ژماره‌یه‌كی‌ زۆر له‌چه‌كدارانی‌ تیرۆریست، له‌سنوره‌كانی‌ لوبنانه‌وه‌ به‌ره‌و عیراق جوڵه‌یان پێكراوه‌.
به‌گوێره‌ی‌ ڕاگه‌یه‌نراوێكی‌ سه‌رۆكایه‌تی‌ هه‌رێم كه‌ وێنه‌یه‌كی‌ بۆ SNN نێردراوه‌ تێیدا ئومێد سه‌باح وته‌بێژی‌ سه‌رۆكایه‌تی‌ هه‌رێم ڕایگه‌یاندوه‌، "هێنانی ئه‌و هێزه‌ له‌لوبنانه‌وه‌ بۆ ڕۆژهه‌ڵاتی سوریاو سه‌ر سنوره‌كانی عیراق جێگه‌ی گومانه‌و زۆر به‌جدی چاودێریی و به‌دواداچونی بۆ ده‌كه‌ین و ئه‌وه‌ به‌دوباره‌كردنه‌وه‌ی ئه‌و سیناریۆیه‌ ده‌زانین كه‌ له‌ساڵی 2014دا جێبه‌جێكراو بوه‌ مایه‌ی نه‌هامه‌تی بۆ عیراق و ناوچه‌كه‌".
وته‌بێژی‌ سه‌رۆكایه‌تی‌ هه‌رێم ئاشكراشیكردوه‌، "ڕایده‌گه‌یه‌نین كه‌ هێزی پێشمه‌رگه‌ هه‌ماهه‌نگی و هاوكاریی ته‌واوی له‌گه‌ڵ سوپای عیراق ده‌بێت بۆ ڕوبه‌ڕوبونه‌وه‌ی هه‌ر ئه‌گه‌رو پێشهاتێك".
