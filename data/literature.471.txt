من دوێنێ هاتم، ویستم چیرۆكێك له‌ باره‌ی خۆم و ته‌نیاییه‌وه‌ بنووسم، ئه‌گه‌رچی (ته‌نیایی) بابه‌تێك نییه‌، كه‌ تازه‌تازه‌، پێویستی به‌ منێكی بابا و سه‌رگه‌ردان بێ‌، تا قسه‌ی له‌باره‌وه‌ بكه‌م و به‌سه‌رهاتی خۆم و ئه‌وتان بۆ بگێڕمه‌وه‌، ئه‌مه‌ له‌ده‌مێكدایه‌، كه‌ پێموایه‌ به‌سه‌رهاتی ته‌نیایی هیچ كه‌سێ له‌ هی كه‌سێكی تر ناچێ، عه‌ینه‌ن چۆن به‌سه‌رهاتی عه‌شقی هیچ كه‌سێ له‌ هی كه‌سێكی دی ناچێ و.. ئیتر ئاوا تا كۆتایی هیچی هیچ كه‌سێ له‌ هیچی هیچ كه‌سێكی تر ناچێ، به‌ڵام هه‌روه‌كی ئه‌وه‌ی پێیڕاهاتووم، بێگوێدانه‌ ئه‌وه‌ی چ ده‌نووسم و چ ناوه‌كی لێده‌نێم، بێ ئه‌وه‌ی گوێیش به‌وه‌ بده‌م، چ كه‌سانه‌ك ده‌مخوێننه‌وه‌، هه‌ستام و چوومه‌ به‌رده‌م شاشه‌ی (كۆمپیوته‌ره‌ حیزه‌كه‌م)، هه‌ركه‌ ده‌ستم داێی، نووسیم:
ئێستا هه‌رچه‌نێ له‌ بیچمی ئه‌و چه‌ند دێڕه‌ ورد ده‌بمه‌وه‌، هیچ شتێكی تیا نابینمه‌وه‌ له‌ چیرۆك بچێ.. شتێكی تیا نییه‌، تا بتوانم پێش هه‌ر خوێنه‌رێك، خۆمی پێقایلكه‌م و بڵێم: به‌ڵێ ئه‌وه‌ چیرۆكه‌.. یان شیعره‌، هه‌ی هاوار خۆ له‌ شیعریش ناچێ، ئه‌م چیرۆكه‌، كوره‌ ئه‌م حیكایه‌ته‌، ئه‌م نووسینه‌.. نازانم ئه‌م چییه‌م له‌ هیچ ناچێ..
