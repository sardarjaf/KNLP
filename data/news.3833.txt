كۆمسیۆنی هەڵبژاردن و راپرسی، كارمەندانی گرێبەست بۆ بنكەو وێستگەكان دادەمەزرێنێت، وتەبێژی كۆمسیۆنەكەش رایدەگەیەنێت: لەمانگی ئابەوە بۆ مانگی 12 پێویستیمان بەو كارمەندانە دەبێت، كە ژمارەیان نزیكەی هەزارو 62 كەس دەبێت و مانگانە 400 هەزار دیناریان پێدەدرێت.
شیروان زرار وتەبێژی كۆمسیۆنی باڵای سەربەخۆی هەڵبژاردنەكان و راپرسی لەهەرێم، بە SNNی راگەیاند: دەسەڵاتی دامەزراندنی كارمەندانی گرێبەست دراوە بە بەڕێوەبەری ئۆفیسەكانی هەڵبژاردن لەشارەكانداو ئەوانیش بەپێی پێویستی بنكەو وێستگەكان، كارمەندیان دامەزراندووە.
وتیشی: "داواكردنی كارمەندانی گرێبەست لەهەر چوار پارێزگای هەولێر، سلێمانی، دهۆك و هەڵەبجە) جیاوازەو  كۆی سەرجەم كارمەندە گرێبەستەكان نزیكەی هەزارو 62 كەس دەبێت".
سەبارەت چۆنیەتی گرێبەستەكەیان، شیروان زرار وتی: "كۆمسیۆن بۆ چەند مانگێك پێویستی بەو كارمەندانە هەیەو لەكاتی گرێبەستەكەدا پێیانوتراوە كە لەمانگی ئابەوە بۆ مانگی كانوونی یەكەمی ئەمساڵ دەبێت، بەڵام مانگانە گرێبەستەكان نوێدەكرێنەوە".
