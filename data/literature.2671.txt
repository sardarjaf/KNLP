شەوێکی هاوین لەسەر بانی ماڵ ڕاکشابووم و دەمڕوانیە ئاسمان و ئەستێرەکانم دەژمارد .
دایکشم بەتەنیشت دیواری بەیتونەکەوە لەسەر قەرەوێلەکەی پالیدابووەوە ، نەمدەزانی ئاخۆ ئەویش بێدارە یان نوستووە؟
دایکم وتی : کوڕی شیرینم ، کاتێ ساوا بوویت هەمیشە خەو زڕاو بووی ، لای لایەم بۆ دەکردی ئینجا دەنووستی.
هەر کە پێت گرتوو فامت کرت  لە مەمکم کردیتەوە ، لەو ڕۆژەوە  هەموو شەوێک دەگریایت و داوای مەتەلێکت لێدەکردم  بۆت بگێڕمەوە.
هەبوو نەبوو بە دایکێک لە ماڵی دونیا تەنیا  تاقە کوڕێکی هەبوو، دایکەکە هەموو ئاواتێکی ئەوەبوو لە دوا ڕۆژدا ئەم  کوڕەی کاری خەراپە نەکات و خاوەن ویژدان و مهرەبانبێت ، بۆیە هەولیدا منداڵەکەی جوان پەروەردا بکات.
دوای چەندین ساڵ کوڕەکەی گەورە دەبێت و مردنی دایکی لە بیردەچێتەوە و ژیانی ئاسایی خۆی دەباتە سەر تا ئەو ڕۆژەی  نۆبە مەرگی ئەویش دێت .
لەو سەر دونیا کوڕەکەی گوناهەی زۆردەبێت خوا سزای دەدات و دەینێرێت بۆ دۆزەخ.
بە زانینی ئەم هەواڵە دایکەکە لە بەهەشت دڵتەنگ دەبێت هەموو ڕۆژ بۆ ڕۆلەکەی دەگریێت و لە یەزدان دەپاڕێتەوە کە منداڵەکەی ببەخشێت!.
لەبەر ئەوەی کوڕەکەی گوناهە و تاوانی گەورەی ئەنجامدابوو خودا لێی خۆش نەبوو ، بەلام بۆ ئەوەی دڵتەنگی دایکەکە چاککاتەوە بڕیاریدا کە ئەم دایکە زیندوو کاتەوە بینێرێتەوە سەر زەوی و ئەم چیرۆکە بۆ مرۆڤەکان  بگێڕێتەوە تا مرۆڤەکان دەست  لە تاوان وگوناهە کردن هەلگرن .
دایکەکە بەفەرمانی خودا گەڕایەوە سەر زەوی و پەیامی خودای بە خەلکەکە ڕاگەیاند و وتی : نەکەن کەسێکی خەراپ و زاڵمتان لێ دەرچێ چونکە لەوسەر دونیا دایکان لە بەهەشت ناتوانن ئاسودە بژێن.
پاشان دایکم بە ئاسپایی وتی : کوڕم تۆش نەکەی کاری خەراپە ئەنجام بدەی دوایی لەوسەر دنیا دایکت ئارام ناگرێت .
ئەی یەزدانی پەخشندە و مهرەبان ، خۆت ئاگاداری ودەزانیت چەندە کاری خەراپە و گوناهەم ئەنجامداوە.
تکات لێدەکەم دایکم بپارێزە و پێش مەرگی دایکم گیانی من هەلکێشە ، چونکە نامەوێت بەهەشت لە دایکم تاڵ کەم !.
دایکم چوو دەست نوێژی هەلگرت و هاتە سەر بەرماڵ نوێژەکەی ، پێش ئەوەی دەست بە نوێژکردن بکات، دەستی هەڵبڕی لە خوا پاڕایەوە وتی : خودایە تۆ گەورەیی خۆت نەکەی جەرگ سووتاوم کەیت و مەرگی کوڕەکەم ببینم.
من ژیانی خۆم کردووە بەزەییت بە کوڕەکەم بێتەوە.
لە شەرمەزارییا نەمزانی چی بکەم؟ ئاگری تەباخەکەم کوژاندەوە و بە پەڵە دەرچوومە دەرەوە .
لەو ڕۆژەوە ، ئێستاشی لەگەلدابێت دەلێی لە دۆزەخدا دەژیم .
هەر کە گوێم لە تەپەی پێی دایکم  دەبێت هەموو گیانم دەلەرزێ .
