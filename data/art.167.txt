شه‌وێكیان ( ڕاسیان ) سه‌رنجیدا هه‌موو ته‌له‌فزیۆنه‌كان باسی راپه‌رین ده‌كه‌ن،راسیان ده‌یزانی راپه‌رین خێر و خۆشی هێناوه‌
بۆخه‌ڵكه‌كه‌،به‌ڵام نه‌یده‌زانی راپه‌ڕین چییه‌؟بۆ به‌یانی له‌مامۆستای پرسی:مامۆستا،بێئه‌رك ڕاپه‌ڕین چییه‌؟مامۆستا كه‌مێك بێده‌نگ بوو،ئینجا به‌ ده‌نگێكی هێمن وتی:به‌ر له‌ ڕاپه‌ڕین ده‌سته‌یه‌كی زۆردار وڵاته‌كه‌مانیان داگیر كرد بوو ،ئه‌م ده‌سته‌یه‌ ئازارێكی زۆری خه‌ڵكه‌كه‌یان ده‌داو رۆژانه‌ خه‌ڵكی بێتاوانیان ده‌كوشت و زیندانی ده‌كرد.زۆرداری ئه‌م ده‌سته‌یه‌ ئه‌وه‌نده‌ زۆر بوو،كه‌ خه‌ڵكیان هه‌راسان كردبوو،بۆیه‌(23)ساڵ له‌مه‌وبه‌ر خه‌ڵكه‌كه‌ بڕیاری به‌ره‌نگار بوونه‌وه‌یان دا.شێوازی به‌ره‌نگار بوونه‌وه‌ له‌ هه‌ر شاره‌ و به‌ شێوه‌یه‌ك بوو،بۆ نمونه‌ له‌ شاره‌كه‌ی خۆماندا سه‌ره‌تا چه‌ند كه‌سێك كۆبووینه‌وه‌ و بڕیاری ڕاپه‌ڕینمان دا، له‌ ناوماندا پیرێكی دنیا دیده‌ به‌ ده‌نگێكی زوڵاڵ هاواریكرد :ئه‌م زۆرداریه‌ تا كه‌ی!با به‌ره‌نگاریان بینه‌وه‌!دڵنیابن هه‌موو گه‌ل پشت و په‌نامان ده‌بن!منیش وتم:من ئاماده‌م گیانی خۆم به‌خت بكه‌م،به‌ مه‌رجێك رزگارمان بێت.جوتیارێكیش وتی:من به‌ بێڵه‌كه‌مه‌وه‌ به‌ره‌نگاریان ده‌بمه‌وه‌!كرێكارێكیش وتی:منیش به‌ خاكه‌نازه‌كه‌مه‌وه‌ !چه‌ند كوڕ و كچێكی لاویش وتیان:ئێمه‌ش به‌ وره‌ی به‌رز و گیانی له‌ خۆ بوردنه‌وه‌،سروود بۆپێشمه‌رگه‌ و خه‌ڵكی راپه‌ڕیوو ده‌ڵێین!دایكێكیش هاواریكرد:منیش پێویستییه‌كان ئاماده‌ ده‌كه‌م!ئیتر بوو به‌ چه‌پڵه‌ رێزان و هه‌موو ڕژاینه‌ سه‌ر شه‌قامه‌كان.سه‌ره‌تا ژماره‌مان كه‌م بوو،به‌ڵام دواتر له‌گه‌ڵ هێزی پێشمه‌رگه‌ و هه‌موو خه‌ڵكی شار بووینه‌ یه‌ك هێز،ئیتر داگیر كه‌ران كه‌ چاویان به‌ خه‌ڵكی ڕاپه‌ڕیو و هێزی پێشمه‌رگه‌ كه‌وت ژماره‌یه‌كی كه‌میان نه‌بێت كه‌سیان به‌رگریان نه‌كرد ،یا خۆیان دا به‌ ده‌سته‌وه‌ یان ڕایانكرد.
به‌م شێوه‌یه‌ به‌شێكی زۆری نیشتمانه‌كه‌مان رزگاری بوو.
ئینجا مامۆستا رووی كرده‌ راسیان و وتی:ئه‌وه‌ی باسم كرد به‌شێك بوو له‌ راپه‌ڕین.
