كۆمپانیای نه‌وتی گه‌ڵف كی ستۆن پیترۆڵییه‌م، به‌سێ قیست ته‌واوی‌ شایسته‌ داراییه‌كانی خۆی له‌حكومه‌تی هه‌رێمی كوردستان وه‌رگرت، له‌به‌رانبه‌ر هه‌نارده‌كردنی نه‌وتی هه‌رێم له‌كێڵگه‌ی نه‌وتی شێخانه‌وه‌ له‌مانگی چواری‌ ئه‌مساڵدا.
كۆمپانیاكه‌ ئه‌مڕۆ سێشه‌ممه‌ له‌سه‌ر وێبسایتی فه‌رمی خۆی بلاویكرده‌وه‌، بڕی دوو ملیۆن دۆلاری تری‌ له‌حكومه‌تی هه‌رێم وه‌رگرتووه‌، به‌وه‌ش سه‌رجه‌م شایسته‌ داراییه‌كانی بۆ مانگی‌ (نیسان/4)ی‌ ئه‌مساڵ پێدراوه‌ كه‌ 15 ملیۆن دۆلاره‌.
2ی‌ ئه‌م مانگه‌، گه‌ڵف كی ستۆن بڕی حه‌وت ملیۆن دۆلاری له‌حكومه‌تی هه‌رێم وه‌رگرت، دوای‌ ئه‌وه‌ی‌ له‌ 27ی‌ مانگی‌ رابردووشدا حكومه‌تی‌ هه‌رێم شه‌ش ملیۆن دۆلاری‌ وه‌كو شایسته‌ داراییه‌كانی‌ پێدابوو.
هه‌نارده‌كردنی نه‌وتی خاوی هه‌رێم له‌ كێڵگه‌ی شێخانه‌وه‌ له‌مانگی چواری‌ ئه‌مساڵدا تێكڕا  40 هه‌زارو 840 به‌رمیل نه‌وت بووه‌ له‌رۆژێكدا، ئه‌وه‌ش به‌پێی ئامارێكی‌ كۆمپانیای‌ گه‌ڵف كی ستۆن.
له‌كۆتایی‌ مانگی‌ رابردوودا، ئه‌و كۆمپانیایه‌ ئاماژه‌ی‌ به‌وه‌كردبوو كه‌ به‌هۆی‌ پێنه‌دانی‌ ته‌واوی شایسته‌ داراییه‌كانی له‌لایه‌ن حكومه‌تی‌ هه‌رێمه‌وه‌، به‌های پشكه‌كانی دابه‌زیووه‌.
پێشتریش، هه‌ریه‌كه‌ له‌كۆمپانیاكانی گینێل ئینێرجی‌و دی ئێن ئۆی نه‌رویجی رایانگه‌یاندبوو، له‌به‌رامبه‌ر كاركردنیان له‌به‌رهه‌مهێنان‌و هه‌نارده‌كردنی نه‌وتی هه‌رێم بۆ بازاڕه‌ جیهانییه‌كان له‌مانگی چواری ئه‌مساڵدا، ته‌واوی‌ شایسته‌ داراییه‌كانی‌ خۆیان له‌حكومه‌تی هه‌رێمی كوردستان وه‌رگرت.
