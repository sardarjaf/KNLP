ئه‌م وانانه‌ چوارچێوه‌یه‌كی زانین پێك ده‌هێنن، به‌ ئه‌ندازه‌ی ئه‌وه‌ی هه‌ندێك پرس روون ده‌كه‌نه‌وه‌ كه‌ له‌ كتێبی پێشووتردا بڵاو كراونه‌ته‌وه‌، به‌ هه‌مان ئه‌ندازه‌ كار بۆ فراوان كردنی ئه‌و پرسانه‌ ده‌كه‌ن و ده‌رهاویشه‌ی نوێشی ده‌خه‌نه‌ سه‌ر... كاره‌كه‌ لێره‌دا په‌یوه‌سته‌ به‌ ته‌واو كردنی ئه‌وه‌ی له‌ كتێبی (لێكدانه‌وه‌كارانه‌ی خود)دا هات بوو، كه‌ تایبه‌ت بوو به‌ پره‌نسیپ(بنه‌ما)ی خولیابوون به‌ خوده‌وه‌...
هه‌روه‌ها به‌ وردی و له‌ رێی چه‌ند په‌یوه‌ندییه‌كه‌وه‌، به‌ "له‌ رووگۆیی ئازاد و راستگۆیانه‌"، وه‌ك فۆرمێكی دیاری گوتنی هه‌قیقه‌ت له‌ دێر زه‌ماندا، ئاشنا ده‌بین... پێویست ناكات ئه‌وه‌ وه‌بیر بهێنینه‌وه‌، كه‌ وانه‌كانی هه‌شتاكان گرێدراوی ئه‌نتۆلۆژیای ره‌وشت بوون و به‌ تایبه‌تی له‌ ته‌كنیكه‌كانی خوددا خۆیان دنوێنن، بریتین له‌ سه‌رتۆپی داهێنه‌رانه‌ی زانین، به‌ چه‌شنێك كه‌ گره‌و تێیدا دووسه‌ره‌، له‌ لایه‌كه‌وه‌ وامان لێ ده‌كات به‌ بنیادی تیۆری و میتۆدانه‌ی بیرمه‌ند ئاشنا بین... له‌ لایه‌كی دیكه‌شه‌وه‌ هاورِێ له‌گه‌ڵ ئه‌ودا چێژ وه‌رگرین، كه‌ گه‌شت به‌ هه‌ردوو جیهانی گریك و رۆمدا ده‌كات.. ئا له‌وێدا بوون به‌ جوانییه‌وه‌ به‌ند بوو..
ئه‌م ساڵ ده‌مه‌وێ لێكۆڵینه‌وه‌ له‌ "له‌ رووگۆیی ئازاد و راستگۆییانه‌" وه‌ك شێوازێك بۆ گوتنی هه‌قیقه‌ت ته‌واو بكه‌م.
بیرۆكه‌ی گشتی، بۆ ئه‌و كه‌سه‌ی ئاگای له‌ موحازه‌ره‌كانی پێشوو نییه‌، زۆر و بنه‌رِه‌تییه‌ كه‌ بنیادی تایبه‌تی هه‌مه‌جۆر گوتار، وه‌ك گوتارگه‌لێك كه‌ هه‌قیقه‌ت ده‌ڵێن، پێشكه‌ش ده‌كرێن و هه‌ر واش پێشوازی ده‌كرێن، شی بكه‌ینه‌وه‌.
ئه‌م جۆره‌ شی كردنه‌وه‌یه‌ ناو ده‌نێین "ئه‌پستیمۆلۆژی".
له‌ لایه‌كی دیكه‌وه‌ وا دێته‌ پێش چاوم، كه‌ هه‌ر له‌ نێو بازنه‌ی ئه‌و مه‌رج و شێوانه‌دا، جۆر و شێوه‌ی ئه‌و كاره‌ش شی بكه‌مه‌وه‌، كه‌ له‌ رێی ئه‌وه‌وه‌ خود هه‌قیقه‌ت له‌باره‌ی خۆیه‌وه‌ ده‌ڵێت.. وا ده‌رده‌كه‌وێت و خه‌ڵكیش هه‌ر وا ده‌یناسن، كه‌ خودێكه‌ هه‌قیقه‌ت ده‌ڵێ.
كاره‌كه‌ په‌یوه‌ست نییه‌ به‌ جۆری گوتاره‌كانه‌وه‌، وه‌ك ئه‌وه‌ی پێیان ئاشنا بووین وه‌ك گوتارگه‌لی هه‌قیقه‌ت، به‌ڵكوو به‌ پرسیار كردن كه‌ ئاخۆ له‌ نێو چ فۆرمێكدا خود له‌ په‌یوه‌ندی به‌ خۆی و په‌یوه‌ندی به‌ ئه‌وانی دیكه‌وه‌، وه‌ك خودێك پێك دێت كه‌ هه‌قیقه‌ت ده‌ڵێ؟ ئیدی به‌ ده‌ست پێ كردن له‌م پرسیاره‌ كۆنه‌ی گرێدراوی پرۆسه‌ی دیاری كردنی په‌یوه‌ندیی نێوان خود و هه‌قیقه‌ته‌، گه‌یشته‌ ئه‌و گرفته‌، به‌ واتای پرسیار كردن كه‌ ئاخۆ له‌ رێی كام هه‌ڵسوكه‌وت و كام گوتاره‌وه‌، بوار هه‌یه‌ هه‌قیقه‌ت له‌باره‌ی خوده‌وه‌ بگوترێت؟ هه‌ر له‌و ده‌سپێكه‌شه‌وه‌، چۆن ئیدی ده‌كرێ له‌باره‌ی خودی شێت و لاده‌ره‌وه‌ هه‌قیقه‌ت بگوترێت؟ چۆن بووین به‌ خودێك بۆ ئه‌گه‌ره‌ زانینێك؟ (خودی كاركه‌ر و خودی قسه‌كه‌ر و خودی زیندوو).
هه‌وڵم دا، له‌ رێی هه‌مان په‌یوه‌ندیی نێوان خود و هه‌قیقه‌ته‌وه‌، هه‌ڵبه‌ت به‌ شێوازێكی دی، پرسیار سه‌باره‌ت به‌ چۆنیه‌تی پێكهاتنی خود له‌ رێی گوتاره‌كانی هه‌قیقه‌ته‌وه‌، تا بتوانێ هه‌قیقه‌ت له‌باره‌ی خۆییه‌وه‌ بڵێت، نموونه‌ی ئه‌وه‌ پرسی ددان پێدا نان و له‌ خۆ پرسینه‌وه‌... گوتنی هه‌قیقه‌ت له‌باره‌ی خوده‌وه‌، هه‌ر ئه‌و بوو كه‌ وای لێ كردم شیكاری مێژوویی له‌باره‌ی هه‌ڵسوكه‌وتی گرێدراو به‌ گوتنی هه‌قیقه‌ت له‌باره‌ی خوده‌وه‌ پێشكه‌ش بكه‌م، ئه‌و شته‌ی له‌ رێی ئه‌وه‌وه‌ توانیم بگه‌مه‌ شتانێكی چاوه‌رِوان نه‌كراو.
كاره‌كه‌ له‌ نێو كولتووری گریك و رۆمدا په‌یوه‌ندیی به‌ بنه‌مایه‌كی گرنگه‌وه‌ هه‌یه‌، كه‌ ده‌بێ له‌باره‌ی خوده‌وه‌ هه‌قیقه‌ت بگوترێت، كه‌ له‌ لای "فیتاگۆری" و "سه‌گیزم" و به‌ پله‌یه‌كی كه‌متر له‌ هه‌ندێك نامه‌ و نووسینی دڵدارانه‌ی تایبه‌تدا.. ئه‌مانه‌ش هه‌ڵسوكه‌وتێك بوون به‌ شێوه‌یه‌كی گشتی گرێدراوی بنه‌ماكه‌ی سوكرات (خۆت بناسه‌) بوون.
باوه‌رِیشم وایه‌ كه‌ ده‌كرێ ئه‌م زه‌رووره‌ته‌ به‌ بنه‌مایه‌كی گشتیتر و فراوانتر بگۆرِدرێته‌وه‌، كه‌ گرێدراوی كولتووری خوده‌ له‌ دێر زه‌ماندا، ئه‌ویش بنه‌مای (خولیابوون به‌ خود)ه‌.
له‌ درێژه‌ی توێژینه‌وه‌مان بۆ ئه‌م هه‌ڵسوكه‌وته‌ خودامێزه‌ وه‌ك چوارچێوه‌یه‌كی مێژوویی، كه‌ له‌ رێی ئه‌وه‌وه‌ زه‌رووره‌تی گوتنی هه‌قیقه‌ت له‌باره‌ی خوده‌وه‌ گه‌شه‌ی كرد، كه‌سێكمان دۆزییه‌وه‌ كه‌ وه‌ك هاوبه‌ش یان یارمه‌تیده‌رێكی گرنگ و بنه‌رِه‌ت له‌ زه‌رووره‌تی گوتنی هه‌قیقه‌ت له‌باره‌ی خوده‌وه‌.
بۆ ئه‌وه‌ی به‌ر له‌وه‌ ئاماژه‌ بكه‌ین كه‌ پێویست نییه‌ چاوه‌رِوانی هاتنی مه‌سیحیه‌ت بكه‌ین، پێویست نییه‌ له‌گه‌ڵ سه‌ره‌تای سه‌ده‌ی سێزده‌هه‌م چاوه‌رِوانی شێوه‌ی دامه‌زراوه‌یی بین بۆ ددان پێدا هێنان، پێویست نییه‌ چاوه‌رِوانی مه‌سیحیه‌تی رۆم بین و سیسته‌می ده‌سه‌ڵاتی شوانكاره‌ دابنێین، تا پیاده‌ كردنی گوتنی هه‌قیقه‌ت، به‌ هه‌بوونی ئه‌وی دیكه‌وه‌ پشتیوانیی لێ كرا بێت، به‌و جۆره‌ی ئه‌وی دی گوێگره‌، یان به‌وه‌ی یارمه‌تیده‌ره‌ بۆ قسه‌ كردن، یان به‌وه‌ی قسه‌كه‌ره‌ له‌باره‌ی خۆیه‌وه‌.. گوتنی هه‌قیقه‌ت له‌باره‌ی خوده‌وه‌ به‌ر له‌ مه‌سیحیه‌ت له‌ كولتووری گریكدا هه‌بووه‌، ئه‌و وه‌ك كاراییه‌ك بوو له‌گه‌ڵ ئه‌وانی دیكه‌دا، به‌ دروستی له‌گه‌ڵ ئه‌وی دیكه‌دا، واته‌ ئه‌و هه‌ڵسوكه‌وتێكی دووسه‌ره‌ بوو.
ره‌وشی ئه‌وی دیكه‌ی زه‌رووره‌ت بۆ گوتنی هه‌قیقه‌ت له‌باره‌ی خوده‌وه‌، گه‌لێك گرفت ده‌خاته‌ روو، جا ئه‌گه‌ر رواڵه‌تی ئاماده‌بوونی ئه‌و دیكه‌مان له‌ مه‌سیحیه‌تدا له‌ رێی رابه‌ری ئایینییه‌وه‌ ناسی بێت، وه‌ك كه‌ له‌ كولتووری نوێدا له‌ رێی پزیشك و شیكاری ده‌روون و پزیشكی نه‌خۆشیی عه‌قڵه‌وه‌ ده‌یناسین.. ئه‌وه‌ له‌ كۆندا گه‌لێك نادیار و شاراوه‌تره‌ و كه‌متر ده‌زگاییه‌، به‌ جۆرێك ده‌كرێ فه‌یله‌سووفێكی پیشه‌گه‌ر یان ته‌كنیكارێك یان مامۆستایه‌ك بێت، كه‌ به‌ شێوه‌یه‌ك له‌ شێوه‌كان به‌ ده‌زگایه‌كه‌وه‌ گرێ دراوه‌، وه‌ك حاڵی "ئه‌بیكتیت"، ده‌كرێ عاشق یان رێنماییكه‌رێكی كاتی بێت، یارمه‌تیی لاوان ده‌دات بۆ به‌ده‌ست هێنانی پره‌نسیپ یان باوه‌رِێك.. ده‌كرێ راوێژكارێكی تایبه‌ت و رێنماییكه‌رێكی هه‌میشه‌یی بێت وه‌ك حاڵی "دیمیتریس"... دۆخی ئه‌وی دی هه‌ر چییه‌ك بێت، ئه‌وه‌ رۆڵ و ئه‌رك و دۆخی ئه‌و وه‌ك یارمه‌تیده‌رێكی بنه‌رِه‌ت بۆ ئه‌وی دی بۆ گوتنی هه‌قیقه‌ت له‌باره‌ی خوده‌وه‌، په‌یوه‌ستی ده‌كات كه‌ خاوه‌ن چه‌ند خه‌سڵه‌تێكی تایبه‌ت بێت، كه‌ بریتین له‌:
= خاوه‌ن كارامه‌ییه‌كی تایبه‌ت بێت كه‌ سه‌ر به‌ كولتووری مه‌سیحیه‌ت و ده‌زگاكانی نه‌بێت، گرێدراوی هه‌بوونی كۆمه‌ڵێك مه‌شقه‌ كه‌ زه‌مینه‌ بۆ ده‌سه‌ڵاتی رۆحی خۆش ده‌كات.
= خاوه‌ن كارامه‌ییه‌كی تایبه‌ت بێت كه‌ سه‌ر به‌ چاخی نوێ و ده‌زگاكانی نه‌بێت، گرێدراوی هه‌بوونی هه‌ندێك زانینی سایكۆلۆژی و ده‌روونی بێت..
كه‌واته‌ كاره‌كه‌ په‌یوه‌ندیی به‌ كۆمه‌ڵێك شیانه‌وه‌ هه‌یه‌، كه‌ بریتین له‌ جۆرێك له‌ هه‌ڵسوكه‌وت و رێكاری گوتن، ئه‌و به‌ دروستی ئه‌وه‌یه‌، كه‌ پێی ده‌گوترێت له‌ رووگۆیی ئازاد و راستگۆیانه‌، یان گوتنی ئاشكرا.
بێ گومان چه‌مكی له‌ رووگۆیی یان راستگۆیی، ئه‌وه‌ی كه‌ تاك پێك ده‌هێنێت، بۆ ئه‌وی دیكه‌ی زه‌رووری تا بتوانم هه‌قیقه‌ت له‌باره‌ی خۆمه‌وه‌ بڵێم، ئێستا بووه‌ته‌ شتێكی سه‌یر و زه‌حمه‌ت... به‌ڵام چه‌مكه‌كه‌ جێكه‌وتی له‌ ده‌قی گریك و رۆمدا جێ هێشت، ئه‌ویش له‌ رێی فره‌ لێكدانه‌وه‌ی په‌یڤه‌كه‌، یان له‌ رێی هاتنی په‌یڤی دی، كه‌ ئاراسته‌ به‌ هه‌مان چه‌مك و هه‌مان هه‌ڵسوكه‌وت ده‌كه‌ن.
وه‌ك ئه‌وه‌ی له‌ لای "سینیك"دا ده‌یبینین، كه‌ له‌ رێی كۆمه‌ڵێك په‌سن و خه‌سڵه‌ته‌وه‌ پێشكه‌شی ده‌كات، یان وه‌ك ئه‌وه‌ی له‌ نێو كۆمه‌ڵێك ده‌قی گرێدراو به‌ توێژینه‌وه‌ی چه‌مكه‌وه‌ گرێ دراون، نموونه‌ی ئه‌ویش ده‌قێكی، له‌ به‌د به‌ختی به‌شێكی گه‌وره‌ی بزر بووه‌، "فیلۆدیم"ه‌، كه‌ هی سه‌ده‌ی یه‌كه‌می به‌ر له‌ زایینه‌.
پاشان چه‌ند وتارێكی "بلوتارك" له‌باره‌ی ئه‌وه‌ی ده‌كرێ ناوی بنێین فێڵبازی یان دڵنه‌وایی یان مه‌رایی و پێدا هه‌ڵدان... ئه‌مانه‌ هه‌ڵسوكه‌وتی به‌ ته‌واوی دژبه‌رن له‌گه‌ڵ ئاشكرا گۆییدا.
پاشان ده‌قی "ژالیان"مان هه‌یه‌، به‌وه‌ی ده‌ق ده‌بینین كه‌ بۆ چه‌مك و بۆ هه‌ڵبژاردنی وابه‌سته‌ به‌ خودی قسه‌كه‌ری شیاو ته‌رخان كراوه‌، بۆ ئه‌وه‌ی ئه‌ویش له‌ لای خۆیه‌وه‌ توانای گوتنی هه‌قیقه‌تی هه‌بێت كه‌ له‌وه‌وه‌ سه‌رچاوه‌ی گرت بێت...
له‌ چوارچێوه‌ی ئه‌م ره‌وته‌دا بینیم چۆن ئه‌وی دی توخمێكی بنه‌رِه‌ته‌ له‌ نێو گه‌مه‌ و زه‌رووره‌تی گوتنی هه‌قیقه‌ت له‌باره‌ی خوده‌وه‌... توێژینه‌وه‌ له‌م هه‌ڵسوكه‌وته‌ی گرێدراوی ئاشكرا گۆیی و "ئاشكراگۆ"یه‌ له‌ نێو كولتووری خوددا، بۆ رابردوویه‌كی دێرین ده‌گه‌رِێته‌وه‌، پاشان له‌ نێو دووانه‌یه‌كی ناسراودا (تۆبه‌كار- رابه‌ری ئایینی)، (نه‌خۆش- شیكاری ده‌روون) ریزی به‌ست و په‌ره‌ی سه‌ند.. توێژینه‌وه‌ له‌م كولتووره‌ كۆنه‌، وای كرد شتێكی تایبه‌ت بدۆزمه‌وه‌، ئه‌ویش ئه‌وه‌یه‌ كه‌ وێرِای گرێدرانی ئه‌م هه‌ڵسوكه‌وته‌ به‌ رابه‌ری ئایینییه‌وه‌.. ئه‌و له‌ بنه‌رِه‌تدا هه‌ر وه‌ك چه‌مكێكی سیاسی ده‌مێنێته‌وه‌.
ته‌نیا گوتنی هه‌قیقه‌ت به‌ ته‌واوی به‌س نییه‌ بۆ دیاری كردنی چه‌مكی ئاشكراگۆیی ئازادی راستگۆیانه‌، بۆ ئه‌وه‌ی باسی واتای ئه‌رێنیی ئه‌و بكه‌ین، پێویست به‌ هه‌بوونی دوو مه‌رجی سه‌ربار ده‌كات:
یه‌كه‌م: پێویست ده‌كات ئه‌م هه‌قیقه‌ته‌ رای تایبه‌تی ئه‌و كه‌سه‌ پێك بهێنێت كه‌ قسه‌ی پێ ده‌كات، ئه‌وه‌ی بیری لێ ده‌كاته‌وه‌ و ئه‌وه‌ی باوه‌رِی پێیه‌تی، به‌ واتای ئه‌وه‌ی رایه‌ڵێكی به‌هێز له‌ نێوانی خۆی و ئه‌ودا دروست بكات... وه‌ك تێبینی ده‌كرێت، دووه‌م: ده‌كرێ مامۆستا یان ئه‌ندازیار یان زمانناس.. ئه‌و هه‌قیقه‌ته‌ بڵێ كه‌ بیری لێ ده‌كاته‌وه‌ و ده‌یزانێت.. به‌ بێ ئه‌وه‌ی ئه‌و هه‌قیقه‌ته‌ بیركردنه‌وه‌ی تایبه‌ت و باوه‌رِی تایبه‌تی ئه‌و پێك بهێنێت.. بۆ ئه‌وه‌ی له‌باره‌ی ئاشكراگۆی ئازاد و راستگۆوه‌ بدوێین، وا پێویسته‌ كه‌ خودی قسه‌كه‌ر، سه‌رباری ئه‌وه‌ی گوترا، سه‌ركێشی و سه‌رچڵی به‌و په‌یوه‌ندییه‌وه‌ بكات، كه‌ له‌گه‌ڵ ئه‌وی دیكه‌ی كه‌ هه‌قیقه‌تی ئاراسته‌ ده‌كرێت، هه‌یه‌تی.
ئه‌م سه‌رچڵییه‌ جۆرێك له‌ ئازایه‌تی ده‌خوازێت، ئازایه‌تی له‌ پله‌ی نزمیدا، (بریتییه‌) له‌ ئه‌گه‌ری ترازاندنی رایه‌ڵ له‌گه‌ڵ ئه‌وی دی وه‌ك توانایه‌ك بۆ گوتنی هه‌قیقه‌ت... له‌ پله‌ی هه‌ره‌ به‌رزیشیدا ئه‌وه‌یه‌ كه‌ ژیانی تایبه‌تی خۆمان بخه‌ینه‌ به‌ر مه‌رگه‌وه‌.. ئه‌و ئازایه‌تییه‌ی سوكرات به‌ جوامێری و نه‌فس به‌رزییه‌وه‌ی گرێ ده‌دات.
فۆرمی له‌ رووگۆی ئازاد و راستگۆ له‌ نێو ئه‌وه‌ی ده‌كرێ ناوی بنێین گه‌مه‌ی هه‌قیقه‌تدا گه‌شه‌ی كردووه‌.
له‌ رووگۆی ئازاد و راستگۆ، به‌ گوتنی هه‌قیقه‌ت هه‌موو هه‌قیقه‌ت، بوونی خۆی و په‌یوه‌ندیی خۆی به‌وی دیكه‌وه‌ ده‌خاته‌ به‌ر مه‌ترسی.. له‌ لایه‌كی دیكه‌وه‌ ئه‌وانه‌ی هه‌قیقه‌تیان ئاراسته‌ ده‌كرێت:
گه‌ل كه‌ گفتوگۆ له‌باره‌ی ئه‌و برِیارانه‌وه‌ ده‌كات كه‌ بۆ شار گونجاون.. میر پێویسته‌ رێنمایی بكرێت.. ئه‌و براده‌ره‌ی كه‌ پێویست ده‌كات رێی پێ پیشان بده‌ین.. ئه‌و رۆڵه‌ی له‌ رووگۆی ئازاد و راستگۆ ده‌یگێرِێت، ئه‌وانی دی په‌یوه‌ست ده‌كات كه‌ گه‌مه‌ی هه‌قیقه‌ت قبووڵ بكه‌ن ته‌نانه‌ت ئه‌گه‌ر برینداركه‌ریش بێت.. جا به‌م جۆره‌ سه‌باره‌ت به‌و بیرۆكه‌ی له‌ نێو ئه‌نجومه‌ندا یان له‌ به‌رژه‌وه‌ندیی میر و سوودی ئه‌ون، بۆ ئه‌و براده‌ره‌ی له‌ نێو كوێری و نه‌زانیدایه‌ پێی گه‌یشتووین.. هه‌موو ئه‌وانه‌ له‌ سه‌ریانه‌ هه‌قیقه‌تی له‌ رووگۆی ئازاد و راستگۆ قبووڵ بكه‌ن، به‌وه‌ی كه‌ ئه‌و كه‌سه‌ی مل له‌ تیخی گوتنی هه‌قیقه‌ت، هه‌موو هه‌قیقه‌ت ده‌سووێت، پێویست ده‌كات گوێی لێ رابگرین.. كاره‌كه‌ لێره‌د په‌یوه‌سته‌ به‌ جۆرێك له‌ په‌یماننامه‌ له‌ نێو گه‌مه‌ی هه‌قیقه‌تدا.
ئه‌گه‌ر له‌ رووگۆی ئازاد و راستگۆ ئازایه‌تیی گوتنی هه‌قیقه‌تی نواند، جا ئه‌وه‌ی (هه‌قیقه‌تی) ئاراسته‌ ده‌كرێت پێویسته‌ ئه‌ویش جۆرێك له‌ جوامێری و به‌رزی له‌ قبووڵ كردنیدا بنوێنێت... له‌ دوو په‌یڤدا ئێمه‌ له‌ به‌رامبه‌ر ئازایه‌تیی له‌ رووگۆی ئازاد و راستگۆداین، كه‌ هه‌ر چییه‌ك بێت هه‌لومه‌رج ئه‌و هه‌قیقه‌ت ده‌ڵێت.. هه‌روه‌ها له‌ به‌رده‌م ئازایه‌تیی ئه‌وه‌ی ئاراسته‌ی كراوه‌، كه‌ هه‌قیقه‌ت ئه‌گه‌ر برینداركه‌ریش بێت قبووڵ بكات.
وه‌ك ده‌بینن، په‌یرِه‌و كرنی ئاشكراگۆیی و راستگۆیی به‌ ته‌واوی له‌گه‌ڵ هونه‌ری ره‌وانبێژیدا ناكۆكه‌.
بۆ ئه‌وه‌ی كاره‌كان له‌ شێوه‌ی (تێكه‌ڵه‌) گه‌ڵاڵه‌ بكه‌ین ئه‌مه‌ی دادێ ده‌ڵێم: ره‌وانبێژی وه‌ك ئه‌وه‌ی له‌ رابردوودا دیاری كرا و وه‌ك ئه‌وه‌ی پیاده‌ كرا، ئه‌و له‌ قوولاییدا ته‌كنیكێكه‌ بایه‌خ به‌ گوتنی شتان ده‌دات، به‌ بێ ئه‌وه‌ی په‌یوه‌ندیی نێوان قسه‌كه‌ر و ئه‌وه‌ی ده‌یڵێ دیاری بكات، به‌ دیوێكی دیكه‌ ره‌وانبێژی هونه‌ر و ته‌كنیكه‌، كۆمه‌ڵێك رێسایه‌ بوار به‌ كه‌سی قسه‌كه‌ر ده‌دات، كه‌ شتانێك بڵێت مه‌رج نییه‌ خۆی باوه‌رِی پێیان بێت، به‌ڵام سه‌باره‌ت به‌ وه‌رگر، جێكه‌وتی ده‌بێت له‌ شێوه‌ی بۆچوون و ره‌فتار و باوه‌رِ.. كه‌واته‌ با بڵێین ره‌وانبێژی باش ئه‌وه‌یه‌ كه‌ توانای گوتنی شتانێكی هه‌یه‌ به‌ده‌ر له‌وانه‌ی باوه‌رِی پێیانه‌ و به‌ده‌ر له‌وه‌ی ده‌یانزانێت و به‌ده‌ر له‌وه‌ی بیری لێ ده‌كاته‌وه‌.
هه‌ڵبه‌ت په‌یوه‌ندیی نێوان خۆی و وه‌رگر به‌ كراوه‌یی ده‌مێنێته‌وه‌، له‌ كاتێكدا رایه‌ڵێكی به‌هێز ده‌بینین، سه‌باره‌ت به‌ سیسته‌می ئاشكراگۆیی و راستگۆیی، له‌ نێوان له‌ رووگۆی ئازاد و راستگۆ و قسه‌كانیدا، هه‌روه‌ها په‌یوه‌ندی له‌گه‌ڵ ئه‌وی دی، ئه‌گه‌ری جه‌فا و لێك دابرِان و جیا بوونه‌وه‌ ده‌كاته‌وه‌.. ده‌با بشڵێین ئه‌گه‌ر ده‌كرێ ببینین كه‌ كه‌سی ره‌وانبێژ خه‌سڵه‌تی درۆ كردن و رازاندنه‌وه‌ی قسه‌ی هه‌یه‌، به‌ ئامانجی ئه‌وه‌ی كار له‌ گوێگران بكات و ناچاریان بكات ئه‌وه‌ی ده‌یڵێت قبووڵی بكه‌ن.. ئه‌وه‌ی له‌ رووگۆ و ئازاد و راستگۆ، كه‌ كه‌سێكه‌ به‌ هه‌موو ئازایه‌تییه‌كه‌وه‌ هه‌قیقه‌تێك ده‌ڵێ، ژیانی خۆی و په‌یوه‌ندیشی له‌گه‌ڵ ئه‌وانی دی ده‌خاته‌ به‌ر مه‌ترسییه‌وه‌....
پێویست ناكات باوه‌رِمان وا بێت كه‌ له‌ رووگۆیی ئازاد و راستگۆ جۆرێكه‌ له‌ ته‌كنیكی دیاری كراو كه‌ هاوشان و چون ره‌وانبێژییه‌.
با بڵێین، وێرِای زه‌حمه‌تیی دیاری كردنی، ئه‌و كارێك نییه‌ به‌ڵكوو ئه‌و ره‌وشێكه‌، شێوازێكه‌ له‌ بوون نزیكتر له‌ چاكه‌كاری، هه‌روه‌ها ئه‌و كۆمه‌ڵێك رێكار و ئامرازی دیاری كراون، له‌ رێی ئه‌وانه‌وه‌ له‌ رووگۆی ئازاد و راستگۆ هه‌وڵ ده‌دات ئامانجی دیاری كراو به‌جێ بگه‌یه‌نێت.
ئه‌و هه‌روه‌ها ئه‌ركێكی سوودبه‌خش و جوامێرانه‌یه‌ بۆ شار و تاكه‌كان.
ده‌ڵێم له‌ بری ئه‌وه‌ی ته‌كنیكێك بێت، ئه‌و شێوه‌یه‌كی دیاری كراوه‌ له‌ گوتنی هه‌قیقه‌ت... به‌ ئامانجی چاودێری كردنی، ده‌كرێ به‌ شێوه‌ی دیكه‌ له‌ گوتنی هه‌قیقه‌ت به‌رهه‌ڵستی بین:
یه‌كه‌م لێره‌دا گوتنی هه‌قیقه‌تی پێغه‌مبه‌رانه‌یه‌: كاره‌كه‌ په‌یوه‌ست نییه‌ به‌ شی كردنه‌وه‌ی بنیاد و ناوه‌رۆكه‌وه‌، به‌ڵكوو په‌یوه‌ندیی به‌و شێوازه‌وه‌ هه‌یه‌ كه‌ پێغه‌مبه‌ری له‌ ئاست خۆی و له‌ ئاست ئه‌وانی دی پێ دروست ده‌بێت، به‌و سیفه‌ته‌ی خودێكه‌ هه‌قیقه‌ت ده‌ڵێ.
دووه‌م شتی ئه‌وه‌ی كه‌ پێغه‌مبه‌ر جیا ده‌كاته‌وه‌ ئه‌وه‌یه‌ له‌ دۆخی ناوه‌نددایه‌، ئه‌و به‌ دروستی به‌ ناوی خۆیه‌وه‌ قسه‌ ناكات.
قسه‌یه‌ك رێك ده‌خات له‌ داهێنانی خۆی نییه‌، هه‌قیقه‌تێكیش پێشكه‌ش ده‌كات له‌ ده‌ره‌وه‌ی خۆیه‌وه‌ بۆی دێ.
هه‌روه‌ها ئه‌و له‌ دۆخی ناوه‌نددایه‌ له‌ نێوانی ئێستا و رابردوودا، به‌ جۆرێك كه‌ كار بۆ لادانی په‌رده‌ له‌ سه‌ر ئه‌وه‌ی كه‌ شاراوه‌ و په‌نامه‌كییه‌ ده‌كات.
ئه‌و بۆ خۆشی له‌ دۆخی ناوه‌نددایه‌، چونكه‌ هه‌ر خۆی توانای روون كردنه‌وه‌ و له‌ پێناو لێكدانه‌وه‌ی هه‌یه‌.. ئه‌و سیمایانه‌ به‌ ته‌واوی له‌گه‌ڵ له‌ رووگۆی ئازاد و راستگۆدا ناكۆكن، كه‌ به‌ قسه‌ی تایبه‌تی خۆی، به‌ بیرۆكه‌ و وێناكانی خۆی و باوه‌رِی تایبه‌تی خۆی.. هه‌روه‌ها ئه‌و سه‌رقاڵ نابێت ته‌نیا به‌وه‌وه‌ نه‌بێت كه‌ تایبه‌ته‌ به‌ تاكه‌كان، به‌ جۆرێك كه‌ یارمه‌تییان بدات بۆ روون كردنه‌وه‌ی ئه‌و نه‌زانی و كوێرییه‌ی تێی كه‌وتوون، له‌ پێناو راست كردنه‌وه‌ی هه‌ڵه‌كانیان.. ئه‌و بۆ خۆشی قسه‌ی نادیار و ئاڵۆز ناكات.. ئه‌و روون و راسته‌وخۆیه‌ به‌ جۆرێك كه‌ شتێك بۆ ئه‌وی دی ناهێڵێته‌وه‌ لێكدانه‌وه‌ی بۆ بكات، به‌ڵكوو ئه‌ركێكی ره‌وشتانه‌ی بۆ ده‌هێڵێته‌وه‌، كه‌ بریتییه‌ له‌ ئازایه‌تیی قبووڵ كردنی هه‌قیقه‌ت، جا ئه‌نجامه‌كه‌ی هه‌ر چییه‌ك بێت...
له‌ لایه‌كی دیكه‌وه‌ ده‌بینین سیسته‌می له‌ رووگۆی ئازاد و راستگۆ، به‌رهه‌ڵستی شێوه‌یه‌كی دیكه‌ی گوتنی هه‌قیقه‌ت ده‌كات، كه‌ سه‌باره‌ت به‌ فه‌لسه‌فه‌ گرنگ و بنه‌رِه‌ته‌، ئه‌ویش گوتنی هه‌قیقه‌ته‌ له‌ لای دانا.
به‌ به‌راورد له‌گه‌ڵ پێغه‌مبه‌ر، دانا به‌ زمانی تایبه‌تی خۆی قسه‌ ده‌كات، ئه‌و به‌ده‌ر له‌ چاوگه‌كه‌ی (خودا، لاسایی كردنه‌وه‌، فێربوون...) په‌ندی تایبه‌تی خۆی ده‌ڵێ.
گرنگ ئه‌وه‌یه‌ كه‌ له‌وه‌ی ده‌یڵێ ئاماده‌یه‌ و نه‌ك وه‌ك قسه‌ له‌وه‌وه‌ ده‌رده‌چێت، به‌ڵكوو هه‌روه‌ها وه‌ك رێكارێك له‌ بوونی تایبه‌ت به‌ خۆی وه‌ك دانایه‌ك.
هه‌روه‌ها دانا ئه‌و خه‌سڵه‌ته‌شی هه‌یه‌ به‌وه‌ی له‌ خۆرِا و له‌ پێناوی خۆیدا وایه‌، ئه‌و ناچار نییه‌ قسه‌ بكات، ناچار نییه‌ برِیاری خۆی ئاشكرا بكات، ئه‌و بێ ده‌نگ ده‌مێنێته‌وه‌ ته‌نیا مه‌گه‌ر كاره‌كه‌ پێویستی به‌ ئاماژه‌یه‌ك بێت، له‌ شێوازی پارِانه‌وه‌ و پێداگیری، یان قسه‌یه‌ك حاڵه‌تێكی به‌ په‌له‌ی تایبه‌ت به‌ تاك یان شاره‌وه‌ پێویستی كردووه‌.
لێره‌دا دانا له‌گه‌ڵ پێغه‌مبه‌ردا به‌ یه‌ك ده‌گه‌ن، كه‌ قسه‌ی نادیار و ئاڵۆز ده‌بێت، له‌ رێی ئه‌وه‌وه‌ گوێگره‌كه‌ی له‌ سه‌رگه‌ردانی و نایه‌قیندا ده‌هێڵته‌وه‌.
هه‌روه‌ها دانا ئه‌و خه‌سڵه‌ته‌شی هه‌یه‌، به‌وه‌ی ئه‌و شته‌ ده‌ڵێ كه‌ له‌ چێوه‌ی ئاماژه‌ی گشتیدایه‌، ئه‌وه‌ی تاك له‌ بوونی خۆیدا پێی گرنگه‌.. ئه‌و له‌ هه‌موو ئه‌و شتانه‌دا وا باوه‌ كه‌ له‌ گۆشه‌گیرییه‌كی خۆویستانه‌دا بێت (لێره‌دا حاڵه‌تی "هیراكلیت"مان وه‌بیر ده‌هێنێته‌وه‌ كه‌ برِیاری دا خۆی برِوات، به‌ به‌راورد له‌گه‌ڵ "هیرمیدۆر" براده‌ری "هیراكلیت" كه‌ گرووپی "فیزوكراته‌كان" ده‌ریان كرد)، هه‌روه‌ها دووركه‌وتنه‌وه‌ له‌ ئه‌وانی دی.
به‌ به‌راورد له‌گه‌ڵ له‌ رووگۆی ئازاد و راستگۆدا، ده‌كرێ بڵێین ئه‌م خه‌سڵه‌تی ئه‌وه‌ی هه‌یه‌ كه‌ ده‌بێ ئه‌ركی رێنمایی كردنی خه‌ڵك و ده‌ست گرتنیان و رووناك كردنه‌وه‌ی رێی ژیانیان به‌جێ بگه‌یه‌نێت، ئه‌وانه‌ ئه‌ركانێكن خودا به‌وانی سپاردووه‌، ناكرێ وازیان لێ بهێنن ته‌نانه‌ت ئه‌گه‌ر هه‌رِه‌شه‌ی مه‌رگیشیان له‌ سه‌ر بێت، به‌ڵام تا دوا هه‌ناسه‌ هه‌ر داكۆكییان لێ ده‌كه‌ن.
له‌ رووگۆی ئازاد و راستگۆ ئه‌وه‌یه‌ كه‌ زۆر به‌ روونی و ئاشكرایی و دلێرییه‌وه‌، ئه‌و هه‌قیقه‌ته‌ ده‌ڵێ كه‌ تایبه‌ته‌ به‌وه‌ی بۆ ژیانی تاكه‌كان گرنگه‌.
نموونه‌ی سێیه‌م بۆ گوتنی هه‌قیقه‌ت، نموونه‌ی ته‌كنیكار یان مامۆستا كه‌ زۆر له‌ دیالۆگه‌كانی سوكراتدا ده‌یبینین... كه‌سایه‌تیی وه‌ك پزیشك و مامۆستا و دارتاش و مووزیكژه‌ن و وه‌رزشكار.. بێ گومان خاوه‌ن زانین و ته‌كنیكن، كار بۆ پیاده‌ كردنیان ده‌كه‌ن وه‌ك فۆرمی تیۆری و پراكتیكی، كه‌ له‌ شێوه‌ی مه‌شق و راهێناندا ده‌بن و دواتر ئه‌وانی دیكه‌ی پێ فێر ده‌كرێت.
به‌م واتایه‌ ته‌كنیكار ئه‌وه‌یه‌ كه‌ توانای فێربوون و فێركردنی ئه‌وه‌ی پێشتر فێری بووه‌، ئه‌و وه‌ك نێوانگێرِه‌، ناچاره‌ ئه‌و زانینانه‌ بگوازێته‌وه‌ كه‌ له‌ نێو كه‌له‌پووردا ریز بوون... ئه‌و مانه‌وه‌ی له‌ نێو سیسته‌می زانیندا مسۆگه‌ر ده‌كات...ئه‌و له‌ پێ گوتنه‌وه‌دا له‌ په‌یوه‌ند به‌ ئه‌وانی دی تووشی هیچ مه‌ترسییه‌ك نابێته‌وه‌.. به‌ پێچه‌وانه‌ی ئه‌وه‌ ده‌بینین له‌ رووگۆی ئازاد و راستگۆ كه‌ هه‌قیقه‌ت، به‌وه‌ی كه‌ بیرۆكه‌ و باوه‌رِی تایبه‌ته‌، له‌ لای ئه‌و پێگه‌ی مه‌ترسی وه‌رده‌گرێت، مه‌ترسیی له‌ده‌ست دانی په‌یوه‌ندی له‌گه‌ڵ ئه‌وی دی به‌ هۆی قینه‌وه‌، كه‌ ره‌نگه‌ بگاته‌ ئاستی سزا و توندوتیژی و كوشتنیش.
با بڵێین له‌ رووگۆی ئازاد و راستگۆ پێغه‌مبه‌ر نییه‌، چونكه‌ ئه‌م (پێغه‌مبه‌ر) له‌ رێی لادانی په‌رده‌ له‌ سه‌ر شتی په‌نامه‌كی هه‌قیقه‌ت ده‌ڵێ.. هه‌روه‌ها داناش نییه‌ كه‌ به‌ ناوی داناییه‌وه‌، هه‌ر كاتێكی بخوازێت، ئه‌وه‌ی به‌ لای گیانداران و سروشته‌وه‌ گرنگه‌ بیڵێ.. هه‌روه‌ها ئه‌و ته‌كنیكاره‌ش نییه‌ به‌ ناوی كه‌له‌پووره‌وه‌ قسان ده‌كات.. له‌ رووگۆی ئازاد و راستگۆیه‌ كه‌ به‌ ناوی خۆیه‌وه‌ قسه‌ ده‌كات، سه‌رچڵی به‌ گوتنی هه‌قیقه‌ت، ته‌واوی هه‌قیقه‌ته‌وه‌ ده‌كات.
وه‌ك تێبینی ده‌كرێت، من لێره‌دا كار بۆ دیاری كردنی چوار پیشه‌ یان چوار هونه‌ر ناكه‌م، چوار نموونه‌ی جیاوازی جڤاكی له‌ گوتنی هه‌قیقه‌ت (گوتنی پێغه‌مبه‌رانه‌، ته‌كنیكارانه‌، دانایانه‌،له‌ رووگۆی راستگۆییانه‌ی هه‌قیقه‌ت).
راسته‌ ده‌كرێ ئه‌م شێوه‌ مه‌زنانه‌ی گوتنی هه‌قیقه‌ت له‌گه‌ڵ ده‌زگا یان هه‌ڵسوكه‌وتی كه‌ساندا به‌راورد بكه‌ین... به‌ڵام له‌ كۆندا وا باو بووه‌ كه‌ جیاوازیی له‌ نێوانیان له‌ ئارادا بووه‌.
ئه‌ركی پێغه‌مبه‌رانه‌مان هه‌یه‌ و شێوازێكی ده‌زگایی وه‌رگرتووه‌.
كه‌سایه‌تیی دانامان هه‌یه‌ كه‌ له‌ رێی وێنه‌ی دیاری "هیراكلیت"دا خۆی ده‌نوێنێ.
پاشان كه‌سایه‌تیی ته‌كنیكارمان هه‌یه‌ كه‌ له‌ دیالۆگه‌كانی سوكرات یان له‌گه‌ڵ سۆفستییه‌كاندا ده‌یان بینین.
دوا جار له‌ رووگۆی ئازاد و راستگۆ له‌ رێی تایبه‌ت و دیاریی خۆیه‌وه‌.
ئه‌و دیار بوونه‌ هه‌ر چۆنێكی بێت له‌ نێو كه‌ش و كۆمه‌ڵگاكاندا، ئه‌وه‌ ئه‌م جۆره‌ شێوانه‌ی گوتنی هه‌قیقه‌ت نه‌ كه‌سانه‌ن و نه‌ رۆڵی جڤاكین.
راسته‌ له‌ هه‌ندێك قۆناغی مێژوودا و له‌ هه‌ندێك شارستانیه‌تدا، ئه‌و چوار ئه‌ركه‌ی باس كران ده‌چنه‌ ئه‌ستۆی هه‌ندێك ده‌زگا یان كه‌سایه‌تییه‌وه‌، هه‌ڵبه‌ت كاره‌كه‌ په‌یوه‌ست به‌ رۆڵی كه‌سانه‌ نییه‌، به‌ڵكوو به‌ شێوه‌كانی گوتنی هه‌قیقه‌ته‌وه‌، ئه‌مه‌ش له‌ رێی چه‌ندین جۆر ده‌زگا یان شێوه‌ی گوتارامێزدا خۆی نواندووه‌... با لێره‌دا كه‌سایه‌تیی سوكراتمان وه‌بیر بێته‌وه‌ كه‌ توخمگه‌لێك كۆ ده‌كاته‌وه‌، كه‌ له‌ سیسته‌می ته‌كنیكی و له‌ رووگۆی ئازاد و راستگۆیه‌.. كه‌واته‌ سوكرات له‌ رووگۆی ئازاد و راستگۆیه‌ و ئه‌مه‌ش ئه‌ركێكه‌ خودا به‌وی سپاردووه‌، ئه‌وه‌ ئه‌رك و كارێكه‌ له‌ رێی بنه‌مای (خۆت بناسه‌)ه‌وه‌ له‌ یه‌زدانی وه‌رگرتووه‌.
سوكرات هه‌روه‌ها له‌ رێی كۆمه‌ڵێك ره‌گه‌زه‌وه‌ داناشه‌، وه‌ك پشت كردنی له‌ خۆشی و خۆرِاگری و توانای به‌رگه‌گرتنی ئازاری.. سوكرات هه‌روه‌ها
ئه‌وه‌شه‌، هه‌رچه‌نده‌ ده‌شزانێت به‌ڵام قسان ناكات... هه‌روه‌ها ئه‌و ته‌كنیكاریشه‌ له‌ رێی ئه‌و گرفته‌یه‌وه‌ كه‌ په‌یوه‌ندیی به‌ چۆنیه‌تی گوتنه‌وه‌ی چاكه‌كارییه‌ به‌ لاوان، له‌ پێناو ژیانی تایبه‌تی خۆیان و به‌ ئامانجی رواندنی كاروباری شاریش.
ئه‌گه‌ر قۆناغی گریك رۆم كاری بۆ لێكدان (تێكه‌ڵ كردن)ی دوو شێوه‌ یان دوو سیسته‌می هه‌قیقه‌ت كردووه‌، كه‌ شێوه‌ی له‌ رووگۆیی و راستگۆییه‌ پاشان شێوه‌ی په‌ندامێز (دانایی)ه‌.. ئه‌وه‌ ئه‌و كریستانییه‌ی له‌ سه‌ده‌كانی ناوه‌رِاستدا باڵاده‌ست بوو، كاری بۆ تێكه‌ڵ كردن (لێكدان)ی دوو شێوه‌ی دی كرد، ئه‌وانیش شێوه‌ی له‌ رووگۆی ئازاد و راستگۆ و، شێوه‌ی پێغه‌مبه‌رانه‌ی گرێدراو به‌ گوتنی هه‌قیقه‌ته‌وه‌، كه‌ بۆ چاره‌نووسی خه‌ڵك و ئایینده‌یان، واته‌ ئه‌وه‌ی له‌ پاش مه‌رگ چاوه‌رِوانیانه‌، گرنگه‌...ئه‌وانه‌ش كاروبارێكن ده‌كرێ له‌ نێو شێوه‌ گوتاری جیاجیا و له‌ نێو ده‌زگاگه‌لی مسیۆنێری (مژده‌هێنی)دا ته‌ماشا بكرێن... لێره‌ من مه‌به‌ستم مژده‌هێنانی دۆمینیك و فره‌نسیسكه‌ له‌ سه‌ده‌كانی ناوه‌رِاستدا، ئه‌وانه‌ی رۆڵێكی مێژووییانه‌یان بینی له‌ وه‌بیر هێنانه‌وه‌ی مه‌رگی چاوه‌رِوان كراو و رۆژی لێپرسینه‌وه‌، ئه‌ویش زۆر به‌ روونی وه‌بیر هێنانه‌وه‌ی خه‌ڵك به‌ هه‌ڵه‌ و تاوانه‌كانیان، هه‌روه‌ها بۆچی و له‌به‌ر چی پێویستیان به‌وه‌یه‌ ره‌فتاری خۆیان به‌ ئامانجی رزگاری بگۆرِن... له‌ لایه‌كی دیكه‌وه‌ هه‌روه‌ها به‌و ده‌زگایه‌ی زانكۆ ئاشنا ده‌بین، كه‌ له‌و كاته‌دا كاری بۆ لێكدانی دوو شێوه‌ی هه‌قیقه‌ت، ئه‌ویش شێوه‌ی ته‌كنیكیی گرێدراو به‌ فێركردن و گواستنه‌وه‌ی زانین و، شێوه‌ی په‌ندامێزی گرێدراو به‌ گوتنی ئه‌وه‌ی به‌ لای بوونی مرۆیی، كه‌ینوونه‌ و ته‌بیعه‌تی شتانه‌وه‌ گرنگه‌...
كه‌واته‌ ده‌توانین، وه‌ك گریمانه‌ یان وه‌ك ده‌رهاویشته‌ی گونجاو، بڵێین سیسته‌می هه‌قیقه‌تی پێغه‌مبه‌رانه‌ تا ئێستا هه‌ر له‌ نێو گوتارگه‌لی سیاسیی شۆرِشگێرِانه‌دا ئاماده‌یه‌، به‌وه‌ی سیاسه‌توان به‌ زمانی ئه‌وی دی قسه‌ ده‌كات، تا ئایینده‌ی گیاندار، واته‌ ئه‌وه‌ی گرێدراوی چاره‌نووسی مرۆییانه‌یه‌تی، بڵێت... هه‌رچی شێوه‌ی په‌روه‌رده‌كارانه‌ی ته‌كنیكییه‌ بۆ گوتنی هه‌قیقه‌ت، ئه‌وه‌ پتر به‌ ده‌وری زانستدا ریز ده‌به‌ستێت، یان با بڵێین ئه‌و پێك هاتووه‌ له‌ كۆمه‌ڵێك له‌ ده‌زگای زانستی كه‌ بایه‌خ به‌ توێژینه‌وه‌ و وانه‌گوتنه‌وه‌ ده‌ده‌ن.. هه‌رچی شێوه‌ی له‌ رووگۆیه‌، هه‌رچه‌نده‌ ئه‌و سرِاوه‌ته‌وه‌، ده‌بینین شوێنه‌واری روونی جێ هێشتووه‌، ده‌بینین به‌ سه‌ر سێ شێوه‌كه‌ی دیكه‌ی گوتنی هه‌قیقه‌ت دابه‌ش بووه‌: به‌م جۆره‌ گوتاری شۆرِشگێرِی كاتێك رۆڵی ره‌خنه‌ گرتن له‌ كۆمه‌ڵگای باو ده‌بینێ، ئه‌و رۆڵی له‌ رووگۆی ئازاد و راستگۆ ده‌بینێ.. هه‌رچی گوتاری فه‌لسه‌فییه‌ كاتێك وه‌ك شی كردنه‌وه‌ و رامان له‌باره‌ی چاره‌نووسی مرۆیی و ره‌خنه‌ گرتن له‌ هه‌ر شتێكی كه‌ ره‌نگه‌ بۆ ئه‌و چاره‌نووسه‌ ته‌ماشا ده‌كرێت، ئه‌ویش له‌ نێو سیسته‌می زانین و ره‌وشتدا، ئیدی رۆڵی له‌ رووگۆی ئازاد و راستگۆ ده‌بینێت... هه‌رچی گوتاری زانستییه‌، كاتێك رۆڵی ره‌خنه‌ گرتن له‌ بیرۆكه‌ی پێشین و زانینی باو و ده‌زگای زاڵ و شێوازه‌كانی كار كردن ده‌بینێت.. ئیدی رۆڵی له‌ رووگۆی ئازاد و راستگۆش ده‌بینێت..
فۆكۆ له‌م كتێبه‌دا ویستی به‌ شێوه‌یه‌كی ورد، میتۆدانه‌ و مێژووییانه‌، له‌ ئاست ئه‌و رۆڵه‌ بوه‌ستێت، كه‌ پره‌نسیپی خولیابوون به‌ خود هه‌ر له‌ كولتووری یۆنان و رۆمه‌وه‌ بیگره‌ تا سه‌رده‌می كریستیان و دوا جار چاخی نوێ.. به‌های گرنگ كه‌ خه‌سڵه‌تی ئه‌و پره‌نسیپه‌ بوو له‌ دێر زه‌ماندا، كه‌ وای كرد ببێته‌ به‌راییه‌ك بۆ توێژینه‌وه‌، برِستی ئه‌وه‌شیان به‌ فۆكۆ دا، كه‌ له‌ لایه‌كه‌وه‌ له‌ ئاست جۆری ته‌كنیك و هه‌ڵسوكه‌وت و مه‌به‌ستگه‌ریی مێژووییانه‌دا هه‌ڵوه‌سته‌ بكات، كه‌ له‌ رێی ئه‌وه‌وه‌ خود له‌ په‌یوه‌ندیی به‌ خۆی و به‌ ئه‌وی دیكه‌وه‌ پێك دێت... له‌ لایه‌كی دیكه‌وه‌ برِستی دارِشتنه‌وه‌ی پرسیاری سیاسیی پێ به‌خشی، به‌وه‌ی كه‌ ململانێی ئێستا هه‌ر ته‌نیا ململانێی دژ به‌ باڵاده‌ستیی سیاسی و قۆرخكاریی ئابووری نییه‌، به‌ڵام هه‌روه‌ها ململانێی دژ به‌ ملكه‌چ كردنی خود و ناسنامه‌كانه‌.. "فۆكۆ" له‌ خوێندنه‌وه‌ی "سینیك، مارك ئۆریل، ئه‌بیكۆر و ئه‌فلاتوون"دا به‌ دوای ئه‌وه‌دا ناگه‌رِێت كه‌ تێیان په‌رِێنێت، به‌ڵكوو وێڵی ئه‌وه‌یه‌ كه‌ یارمه‌تیده‌ره‌ بۆ دووباره‌ بیر كردنه‌وه‌ له‌ (كاری) سیاسی... له‌ چێوه‌ی ره‌وتی توێژینه‌وه‌، له‌ ته‌كنیك كه‌ گرێدراوی پێك هێنانی خود و گه‌ڵاڵه‌ بوونییه‌تی، "فۆكۆ" هه‌ڵوه‌سته‌ له‌ ئاستی له‌ رووگۆیی ئازاد و راستگۆدا ده‌كات... فۆكۆ له‌ وانه‌ی چوارشه‌ممه‌ 10ی ئایاری 1982دا ده‌ڵێ:
(له‌ وانه‌ی رابردوودا روونم كرده‌وه‌ كه‌ چۆن سۆفیگه‌ری به‌و واتایه‌ی فه‌یله‌سووفانی گریك و رۆم ده‌یخه‌نه‌ روو، ئه‌ركێكی سه‌ره‌كیی هه‌یه‌ كه‌ بریتییه‌ له‌ دروست كردنی رایه‌ڵێكی به‌هێز له‌ نێوانی خود و هه‌قیقه‌تدا، رێ به‌ سۆفی ده‌دات كاتێك كه‌ ده‌گاته‌ قۆناغی ته‌واوی بوونی خۆی، ئیدی ده‌بێته‌ خاوه‌ن گوتاری هه‌قیقه‌ت، كه‌ له‌ كاتی پێویستدا توانای وه‌گه‌رِخستنی هه‌بێت.. سۆفی كار بۆ پێك هێنانی خود وه‌ك خودێك ده‌كات، كه‌ هه‌قیقه‌تی لێ هه‌ڵده‌قوڵێت.
ئه‌م تێرِوانینه‌ په‌یوه‌سته‌ به‌ زه‌رووره‌تی هه‌بوونی كۆمه‌ڵێك ته‌كنیك و رێكار و رێسای ره‌وشتی گرێدراو، به‌ له‌ یه‌كدی ئاگادار بوون و گواستنه‌وه‌ی گوتاری هه‌قیقه‌ت له‌ نێوان خاوه‌نه‌كه‌ی و كه‌سی وه‌رگردا.
له‌ پێشه‌وه‌ی ئه‌و شتانه‌شه‌وه‌ پرسی بێ ده‌نگی و گوێ گرتن به‌وه‌ی كه‌ ته‌كنیك و ره‌وشتن.. لێره‌دا تووشی پرسی له‌ رووگۆی ئازاد و راستگۆ ده‌بین.
وا دێته‌ پێش چاوم كه‌ له‌ رووگۆیی ئازاد و راستگۆ له‌ هه‌مان كاتدا ئاراسته‌ به‌ تایبه‌تمه‌ندی و دۆخێكی ره‌وشت ده‌كات، هه‌روه‌ها گرێدراوی ئه‌وه‌شه‌ كه‌ ته‌كنیكییه‌.
له‌ رووگۆیی ئازاد و راستگۆ ئه‌وه‌یه‌ هه‌موو شتێك بڵێیت، ئه‌و راستگۆیی ئازاده‌، كرانه‌وه‌یه‌.. كه‌ وا ده‌كات ئه‌وه‌ی كه‌ ده‌یڵێین و وه‌ك ئه‌وه‌ی ده‌مانه‌وێ بیڵێین و هه‌ر كاتێك كه‌ ده‌مانه‌وێ بیڵێین، له‌ نێو ئه‌و شێوه‌یه‌دا بیڵێین كه‌ پێمان وایه‌ بۆی ده‌گونجێت.
هه‌روه‌ها گرێداروه‌ به‌ هه‌ڵبژاردن و برِیار و ره‌وشی ئه‌وه‌ی قسه‌ ده‌كات، لاتینه‌كان به‌ وه‌رگێرِان كردیانه‌ ئازادی، هه‌روه‌ها به‌ وه‌رگێرِان كراوه‌ته‌ ده‌سته‌واژه‌ی "له‌رِوو گوتن"، كه‌ "فۆكۆ" به‌ گونجاوی ده‌زانێت.
له‌ لایه‌كی دیكه‌وه‌ "فۆكۆ" كار بۆ روون كردنه‌وه‌ی ناته‌بایی له‌ رووگۆیی ئازاد و راستگۆ له‌گه‌ڵ دوو شێوه‌ گوتنی دی ده‌كات: یه‌كه‌میان ئه‌خلاقییه‌ و راسته‌وخۆ به‌رهه‌ڵستیی ده‌كات و له‌ سه‌ری پێویسته‌ كه‌ به‌ره‌نگاری بێته‌وه‌، ئه‌ویش مه‌رایی فێڵبازانه‌یه‌، دووه‌میشیان ته‌كنیكییه‌ كه‌ ره‌وانبێژییه‌.
ده‌كرێ بڵێین ئه‌م دوو دژه‌ له‌ قوولاییدا ئه‌وان پێكه‌وه‌ به‌ندن، به‌ چه‌شنێك كه‌ بناغه‌ی ئه‌خلاقیانه‌ی ره‌وانبێژی مه‌رایی فێڵبازانه‌یه‌، وه‌ك چۆن باشترین ئامرازی مه‌رایی و فێڵبازی به‌ زه‌رووره‌ت ته‌كنیك و فرت و فێڵی ره‌وانبێژانه‌یه‌.
له‌ گه‌لێك ده‌قی یۆنانی (گریك)دا پێكه‌وه‌ به‌ندییه‌ك له‌ نێوانی مه‌رایی و فێڵ و توورِه‌ییدا ده‌بینین.
هه‌ڵبه‌ت توورِه‌یی هه‌ڵچوونێكی توندوتیژ و بێ سانسۆره‌ له‌ كه‌سێكه‌وه‌ هه‌مبه‌ر به‌ كه‌سێكی دی.
به‌ زۆری شێوه‌یه‌كی زێده‌ ده‌سه‌ڵات به‌ خۆوه‌ ده‌گرێت، چ سه‌باره‌ت به‌ سه‌رۆك خێزان بێت هه‌مبه‌ر به‌ ژن و منداڵه‌كانی، یان سه‌باره‌ت به‌ میر بێت هه‌مبه‌ر به‌ كه‌سان.
رێساكه‌ی گریك ده‌ڵێ، كۆنترۆڵ كردنی خود یه‌كه‌مین بنه‌مایه‌ بۆ كۆنترۆڵ كردنی ماڵ ئنجا شار.. جا لێره‌وه‌ پرسی په‌روه‌رده‌ كردنی میر دێته‌ پێشه‌وه‌، به‌ جۆرێك كه‌ به‌رِێوه‌ بردنی ده‌سه‌ڵات ده‌بێته‌ ئه‌ركێكی دیاری كراو كه‌ رێسای خۆی هه‌یه‌.
ره‌فتار (ئیتیك)ی توورِه‌یی رێكارێكه‌ بۆ لێك جیا كردنه‌وه‌ی به‌كار هێنانی ده‌سه‌ڵات به‌ ره‌وایی و تێپه‌رِاندنی ئه‌و ره‌واییه‌.
به‌م جۆره‌ ئه‌گه‌ر توورِه‌یی زێده‌ به‌كار هێنانی ده‌سه‌ڵات بێت له‌ لایه‌ن سه‌رۆكه‌وه‌ ده‌رهه‌ق به‌ به‌رده‌ستی خۆی، ئه‌وه‌ مه‌رایی فێڵبازانه‌ له‌ بنه‌وه‌ را ده‌ست پێ ده‌كات، رێكارێكه‌ بۆ راكێشانی مه‌یلی سه‌رۆك به‌ ئامانجی سوود وه‌رگرتن له‌ سۆز و پیاوه‌تیی ئه‌و.
ته‌نیا ئامرازی ته‌كنیكی بۆ به‌ده‌ست هێنانی ئه‌و هه‌موو پیاوه‌تییه‌ زمانه‌، كه‌ به‌ جۆرێك به‌كار ده‌هێندرێت كه‌ وا له‌ سه‌رۆك ده‌كات باوه‌رِ بكات كه‌ خۆی به‌هێزترین و ده‌وڵه‌مه‌ندترین و باشترینه‌... به‌م جۆره‌ مه‌راییكه‌ری فێڵباز ئه‌وه‌یه‌ كه‌ رێ به‌ خود نادات كه‌ خۆی وه‌ك كه‌ هه‌یه‌ بناسێت.
له‌ رووگۆیی ئازاد و راستگۆ دژ به‌ مه‌رایی فێڵبازانه‌یه‌، چونكه‌ ئامانجی ئه‌وه‌یه‌ رێ به‌ ئه‌وی دی ده‌دات كه‌ خۆی به‌ شێوه‌یه‌كی سه‌ربه‌خۆ، خۆرِسكانه‌ پێك بهێنێت... وای لێ ده‌كات كه‌ پێویستی به‌ گوتاری ئه‌وی دی نه‌بێت.
هه‌رچی دووه‌مین شێوه‌یه‌ كه‌ له‌ رووگۆیی ئازاد و راستگۆ له‌گه‌ڵیدا ناكۆكه‌، ئه‌وه‌ ره‌وانبێژییه‌.
وه‌ك ده‌زانین ره‌وانبێژی كۆمه‌ڵێك ته‌كنیك و رێكاره‌، ئامانجی هێنانه‌ ئارای هه‌قیقه‌تێكی دیاری كراو نییه‌، به‌ڵكوو ئه‌و هونه‌ری قه‌ناعه‌ت پێ هێنانه‌ به‌ شتانێك كه‌ ته‌نانه‌ت ئه‌گه‌ر هه‌قیقه‌تیش نه‌بن، جا ئه‌و به‌م جۆره‌ دژ به‌ فه‌لسه‌فه‌یه‌.
ئه‌و هه‌روه‌ها گه‌یاندنی هه‌قیقه‌ته‌ به‌ رووتی.
شتی دووه‌م وه‌ك ده‌زانن ئه‌وه‌یه‌ كه‌ ره‌وانبێژی هونه‌رێكی رێكه‌ و رێسای خۆی هه‌یه‌ كه‌ فێر ده‌كرێن... به‌ پێچه‌وانه‌ی له‌ رووگۆیی ئازاد و راستگۆ كه‌ هونه‌ر نییه‌، به‌ ناوه‌رۆك دیاری ناكرێت، ئه‌و پیاده‌ كردنێكی تایبه‌تی گوتاری هه‌قیقه‌ته‌، رێسای یه‌ده‌گ و زرنگییه‌ كه‌ په‌یوه‌ندیی به‌ چۆنیه‌تی گوتنی هه‌قیقه‌ت و كاتی گوتنه‌كه‌یه‌وه‌ هه‌یه‌... ئه‌وه‌ی كه‌ دیاریی ده‌كات هه‌لومه‌رج و بۆنه‌ی گونجاوه‌ بۆ گوتنی هه‌قیقه‌ت.
ئه‌و له‌ بنه‌رِه‌تدا پرسی شێوه‌یه‌.
سێیه‌مین شت كه‌ له‌ رووگۆیی ئازاد و راستگۆ له‌ ره‌وانبێژی جیا ده‌كاته‌وه‌، ئه‌وه‌یه‌ كه‌ ئامانج له‌ ره‌وانبێژی كار كردنه‌ له‌ ئه‌وانی دی به‌ ئامانجی ملكه‌چ كردنیان، هه‌رچی له‌ رووگۆیی ئازاد و راستگۆییشه‌ ئامانجی ئه‌وه‌یه‌ پاڵیان پێوه‌ بنێت خۆبه‌خۆ خودی خۆیان پێك بهێنن، به‌ بێ ئه‌وه‌ی مامۆستای راستگۆی ئازاد ئامانجی دیكه‌ی تایبه‌ت به‌ خۆی هه‌بێت...
هه‌وڵ ده‌ده‌م قسه‌ له‌باره‌ی وانه‌كانه‌وه‌ بكه‌م، به‌ دارِشتنی هه‌ندێك پرسیار، كه‌ ئامانجیان توێژینه‌وه‌یه‌ له‌ چوارچێوه‌ی به‌راوردكاری، له‌ تایبه‌تمه‌ندیی ئه‌زموونی عه‌ره‌بیی ئیسلامی له‌ ئاستی به‌رهه‌م هێنانی هه‌قیقه‌ت و به‌كار هێنانی له‌ چوارچێوه‌ی ئه‌وه‌ی پێی ده‌گوترێت گه‌مه‌ی هه‌قیقه‌ت... كامانه‌ن ئه‌و شێوانه‌ی گوتنی هه‌قیقه‌ت كه‌ به‌ سه‌ر ئه‌زموونی عه‌ره‌بیدا زاڵ و له‌ نێو ئه‌ودا باون؟ كامانه‌ن ئه‌و میكانیزم و ته‌كنیكه‌ ئامادانه‌ی كۆنترۆڵیان كردووه‌ و به‌رده‌وامیی مسۆگه‌ر ده‌كه‌ن؟ كامه‌یه‌ ئه‌و ئه‌گه‌ره‌ په‌یوه‌ندییه‌ی له‌ نێوانی ئه‌و و، ئه‌و شێوانه‌ی "فۆكۆ" له‌ خوێندنه‌وه‌ی فراوانی بۆ ئه‌زموونی رۆژاوا پێشكه‌شی ده‌كات؟
ئه‌گه‌ر له‌ پرۆژه‌ی مامۆستای "ئه‌لجابری"یه‌وه‌ ده‌ست پێ بكه‌ین، به‌ تایبه‌ت له‌ هه‌ردوو كتێبه‌كه‌یه‌وه‌ (عه‌قڵی سیاسی و، عه‌قڵی ئه‌خلاقی)یه‌وه‌، ده‌كرێ بڵێین كه‌ ئه‌زموونی عه‌ره‌بی ئیسلامی له‌ ئاستی شێوه‌كانی گوتنی هه‌قیقه‌تدا دوو جۆر باڵیان به‌ سه‌ردا كێشاوه‌: شێوه‌ی ته‌كنیكی و شێوه‌ی سۆفیگه‌ری.
1-	گوتنی هه‌قیقه‌ت له‌ لای ته‌كنیكار وه‌ك شێوه‌یه‌كی هاوشان له‌گه‌ڵ گوتنی هه‌قیقه‌ت له‌ لای فه‌یله‌سووف: كاره‌كه‌ لێره‌دا په‌یوه‌سته‌ به‌ نووسه‌ر و وه‌رگێرِ و په‌روه‌رده‌كار و راوێژكاره‌وه‌.. مامۆستای ئه‌لجابری له‌ به‌دواداچوونی بۆ سیسته‌مگه‌لی به‌ها له‌ كولتووری عه‌ره‌بدا وه‌ك میتۆده‌ رێرِه‌وێك بۆ لێكۆڵینه‌وه‌ له‌ عه‌قڵی ئه‌خلاقی، كاری به‌ ئاراسته‌ی دارِشتنی چوارچێوه‌یه‌كی مێژوویی بۆ هزری ئه‌خلاقی له‌ كولتووری عه‌ره‌بدا كرد، ئه‌ویش له‌وه‌ی ناوی نا "قه‌یرانی به‌ها"ه‌وه‌ ده‌ستی پێ كرد، كه‌ به‌ گوێره‌ی ئه‌وه‌ ئه‌م دوو پرسیاره‌ی خسته‌ روو: پرسیاری یه‌كه‌میان په‌یوه‌ندیی به‌ ئه‌زموونی سیاسیی ئه‌خلاقیانه‌ی ده‌وڵه‌تی ئه‌مه‌وییه‌وه‌ هه‌یه‌، ئه‌ویش ئاخۆ چۆن "رووی دا" كه‌ سه‌رده‌می ئه‌مه‌وی سه‌ره‌تای نووسین له‌ "به‌ها و ره‌وشت" له‌ هه‌ناوی كولتووری فارسه‌وه‌ ده‌ستی پێ كرد؟ له‌ كاتێكدا ئه‌و سه‌رده‌مه‌ ساغ عه‌ره‌بی بوو، به‌ڵكوو سه‌رده‌مێك بوو كه‌ هه‌ستی ده‌مارگیری بۆ عه‌ره‌ب و كولتووره‌كه‌ی: كولتووری دوانده‌ری و شیعر باڵاده‌ست بوو.
پرسیاری دووه‌میش په‌یوه‌ندیی به‌ ئه‌زموونی سیاسیی ئه‌خلاقیانه‌ی ده‌وڵه‌تی عه‌باسییه‌وه‌ هه‌بوو: ئاخۆ چۆن ده‌وڵه‌تی عه‌ره‌بی گۆرِا، كه‌ له‌ سه‌رده‌می ئه‌مه‌ویدا ده‌وڵه‌ت له‌ سیاسه‌تی خۆی، سیسته‌می به‌هاكانی باوی خۆیدا مۆركی خێڵه‌كیی هه‌بوو، كه‌ به‌ده‌ر یان نزیك له‌ به‌ده‌ر له‌ مۆركی ئایینی بوو، كه‌چی له‌ سه‌رده‌می عه‌باسیدا ده‌بێته‌ ده‌وڵه‌تێك ئایین بۆ پاساو دانه‌وه‌ی به‌هاكانی و سه‌لماندنی شه‌رعیه‌تی خۆی و پته‌و كردنی یه‌كێتیی خۆی و مسۆگه‌ر كردنی به‌رده‌وامیی خۆی، به‌كار ده‌هێنێت؟.. كاره‌كه‌ش هه‌ر په‌یوه‌ست به‌ دیاری كردن خاڵی ده‌سپێكه‌وه‌ نییه‌، به‌ڵكوو به‌ دیاری كردنی رێرِه‌وی كار كردن و وه‌گه‌رِخستنی به‌هاگه‌لی دیاری كراو، كه‌ له‌ نێو كولتووری عه‌ره‌بدا ده‌چه‌سپێن، ئه‌ویش دژ به‌، یان به‌رامبه‌ر به‌ چاوگی دی كه‌ به‌م شێوه‌یه‌ یان به‌ شێوه‌یه‌كی دی له‌ كولتووری عه‌ره‌بدا ئاماده‌ بوون (ئیسلامی، ساغ عه‌ره‌بی، یۆنانی)...
كاره‌كه‌ له‌ هه‌ردوو ئه‌زموونی سیاسیی ئه‌مه‌وی و عه‌باسیدا، په‌یوه‌ندیی به‌ پاساوی سیاسیی گواستنه‌وه‌ و ئاماده‌ بوون و بڵاو بوونه‌وه‌ی به‌های گوێرِایه‌ڵییه‌وه‌ هه‌یه‌، كه‌ ریشه‌یه‌كی فارسانه‌ی هه‌یه‌، له‌ نێو ره‌فتاری سیاسیانه‌ی ئه‌خلاقیی عه‌ره‌ب، به‌ جۆرێك كردییه‌ به‌های زاڵ به‌ سه‌ر كولتووری عه‌ره‌بدا چ به‌وه‌ی ره‌فتاره‌ یانیش به‌وه‌ی گوتاره‌... ئه‌مه‌ش ده‌مانخاته‌ به‌رده‌م ستایلێكی نوێ بۆ گوتنی هه‌قیقه‌ت كه‌ به‌ ته‌كنیكاره‌وه‌ گرێدراوه‌، ئه‌ویش بریتییه‌ له‌ نووسه‌ر و وه‌رگێرِ و په‌روه‌رده‌كار و راوێژكار.. لێره‌دا له‌ ئاست دوو كه‌سایه‌تیی ناودار له‌ نێو كولتووری عه‌ره‌ب (عه‌بدولحه‌مید ئه‌لكاتب و ئیبن ئه‌لموقه‌ففه‌ع)دا هه‌ڵوه‌سته‌ ده‌كه‌ین: عه‌بدولحه‌مید بن یه‌حیا بن سه‌عید به‌ (دامه‌زرێنه‌ری كرده‌نیانه‌ی گوتاری درێژه‌دان (...) داده‌ندرێت، له‌ بنه‌رِه‌تدا، مامۆستای منداڵان بوو، واته‌ په‌روه‌رده‌كاری رۆڵه‌ی گه‌وره‌ و ماقووڵانی ده‌وڵه‌ت بوو)... هه‌رچی ئیبن ئه‌لموقه‌ففه‌ع بوو نووسه‌ر و وه‌رگێرِێك بوو له‌ ده‌سته‌ی تایبه‌تدا (واته‌ له‌ یارانی ده‌سه‌ڵاتدار كه‌ بریتین له‌ وه‌زیر و نووسه‌ر و پیاوانی ده‌ربار).
چینی نووسه‌ران له‌ سه‌رده‌می ده‌وڵه‌تی ئه‌مه‌ویدا رۆڵێكی گه‌وره‌یان هه‌بوو له‌ هه‌ڵسوورِاندنی كاری سیاسی له‌ ئاستی ئایدیۆلۆژیادا.. (به‌وانه‌وه‌ شا دێته‌ سه‌ر رێ و پاشاكان كاریان بۆ راسته‌رِێ ده‌بێت و به‌ سیاسه‌ت و ته‌گبیری ئه‌وان خودا ده‌سه‌ڵاتدارانیان باش ده‌كات)...
ئه‌ركه‌كانی نووسه‌ر له‌ سه‌رده‌می ده‌وڵه‌تی ئه‌مه‌ویدا په‌یوه‌ست بوو به‌ به‌هاگه‌لێكی دیاری كراو، په‌خش كردنیان به‌ رێكاری جۆربه‌جۆردا به‌ڵام ته‌واوكار، ئه‌مانج له‌وان چه‌سپاندن و بره‌و پێدانی كۆمه‌ڵێك به‌های فارسی بوو، كه‌ ستایشی گوێرِایه‌ڵی ده‌كه‌ن.. عه‌بدولحه‌مید له‌ نامه‌یه‌كدا بۆ هاورِێیانی نووسه‌ر و هاوپیشه‌یدا، له‌ پاش ئه‌وه‌ی نووسه‌ر ده‌چێته‌ سه‌ر دابه‌كانی ده‌سه‌ڵات له‌ ده‌ست و پێوه‌ند و پێشوازی و جووله‌ و هه‌ڵسوكه‌وتی له‌ نێو كه‌سایه‌تییه‌كانی كۆشكدا، ده‌چێته‌ سه‌ر ئه‌وه‌ی كه‌ ده‌بێ هه‌ڵوێستی به‌ گشتی له‌ ئاست خه‌ڵكی دوور و نزیك چۆن بێت.. كاره‌كه‌ له‌ بنه‌رِه‌تدا په‌یوه‌ندیی به‌ چۆنیه‌تی ره‌فتار كردن له‌گه‌ڵ عه‌وام و هێنانه‌ سه‌ر رێی، به‌ جۆرێك كه‌ به‌ركێشه‌كه‌ گوێرِایه‌ڵییه‌كی كوێرانه‌ ده‌بێ بۆ سه‌رداری میلله‌ت له‌ چوارچێوه‌ی میكانیزم و رێوشوێنێك كه‌ به‌ راست كردنه‌وه‌ی ره‌فتاره‌وه‌ گرێ دراون.. ئه‌مه‌شه‌ مه‌به‌ست له‌ چه‌مكی ئه‌ده‌ب له‌ سه‌رده‌می ئه‌مه‌ویدا كه‌ ریشه‌ی ده‌گه‌رِێته‌وه‌ سه‌ر كولتووری فارس... چینی نووسه‌رانی نوێ چالاكییه‌كی ئایدیۆلۆژیی پێشتر نه‌بووه‌ له‌ ره‌فتاری پێشووی سیاسیدا.
هه‌رچی ئیبن ئه‌لموقه‌ففه‌عه‌، به‌ كتێبه‌كه‌ی خۆی (كلیله‌ و دیمنه‌) ناسرا كه‌ به‌ گوته‌ی ئه‌لجابری به‌ (چاوگی یه‌كه‌م له‌ گه‌ڵاڵه‌ كردنی عه‌قڵی ئه‌خلاقیانه‌ی عه‌ره‌ب) داده‌ندرێت، به‌ڵكوو ئه‌و كتێبه‌ كه‌ وێژه‌ی زمان و وێژه‌ی ده‌روونی له‌ خۆیدا كۆ كردووه‌ته‌وه‌، به‌ كرده‌نی یه‌كه‌مین كتێبی قوتابخانه‌ بوو له‌ كولتووری نوێی عه‌ره‌بدا، كه‌ له‌ رێی ئه‌وه‌وه‌ به‌ عه‌قڵ و ویژدان، كۆمه‌ڵێك به‌های خه‌سره‌وی (شاهانه‌)ی گرێدراو به‌ گوێرِایه‌ڵی و ملكه‌چی و بره‌و پێدانیان چه‌سپین... هه‌روه‌ها له‌ لایه‌كی دیكه‌وه‌ خه‌سڵه‌تی ئه‌وه‌ی هه‌بوو (كه‌ بووه‌ شاره‌زای نوێی ده‌وڵه‌ت، رۆڵی مفتیی بینی له‌ كاروباری كارگێرِی و ده‌سه‌ڵاتدا، به‌ چه‌شنێك كه‌ یاداشته‌كه‌ی به‌ ناونیشانی (نامه‌ی یاران)، (یارانیش لێره‌دا یارانی سوڵتانن به‌وه‌ی له‌ را و ته‌گبیردا هاوبه‌شن..)، وه‌ك راپۆرتێكی رێنماییه‌ له‌ سیاسه‌ت و ره‌وشتدا، كه‌ ئاراسته‌ی ئه‌بو جه‌عفه‌ری مه‌نسووری كرد.. نامه‌ی یاران داوایه‌كی ئاشكرایه‌ بۆ رێكخستنی ده‌وڵه‌ت له‌ سه‌ر به‌های شاهانه‌...
كاره‌كه‌ په‌یوه‌سته‌ به‌ كتێبه‌كانی وێژه‌ كه‌ (دوانده‌ری و نامه‌ و داب و نه‌ریتی پاشایی) ده‌گرێته‌وه‌... ئه‌وه‌ی ئه‌م جۆره‌ شێوانه‌ی وێژه‌ی جیا ده‌كرده‌وه‌، ئه‌و رێكار و میكانیزمه‌ بوو كه‌ بۆ بڵاو كردنه‌وه‌ی به‌های دیاری كراو په‌یرِه‌و ده‌كرێن، سه‌رباری ئه‌و به‌هایانه‌ی ده‌یان چه‌سپێنێت.. ئه‌مه‌ش ئه‌وه‌ ده‌گه‌یه‌نێت كه‌ ئه‌وانه‌ ئاراسته‌ به‌ په‌روه‌رده‌ كردنی زمان و ده‌روون كراون (واته‌ پوخته‌ كردنی ره‌وشت).. ئامرازی كتێبه‌كه‌ش بۆ ئه‌و شته‌ ئه‌مانه‌ بوون:
ره‌وانبێژی: ره‌وانبێژی، وه‌ك ته‌كنیكێكی زمان، به‌ پیشه‌ و زۆر له‌ خۆ كردنه‌وه‌ گرێ درا، كه‌ له‌ رێی (ئه‌وه‌وه‌ فه‌رمانی خه‌لیفه‌ داده‌رِێژرا له‌ شێوه‌ی ده‌قی ره‌وانبێژانه‌دا، رسته‌ و ده‌سته‌واژه‌ی تێدا به‌ده‌م یه‌كه‌وه‌ ریز ده‌كرێن، ته‌ژیشن له‌ نموونه‌ هێنانه‌وه‌ له‌ قورئان و فه‌رمووده‌ و هی دیكه‌ش له‌ كولتووری عه‌ره‌ب و ئیسلام له‌ قاڵبێك یان چه‌ندین قاڵبی زماندا، كه‌ ده‌خوازرا جێی پاساوی ئایینی و سه‌لماندنی عه‌قڵی بگرنه‌وه‌).. له‌ گوتاری درێژدادرِیدا ره‌وانبێژی خۆبه‌خۆ به‌هایه‌كی پێك هێنا، ئه‌ویش به‌ هۆی ئه‌و ده‌سه‌ڵاته‌ی به‌ سه‌ر گوێگردا پیاده‌ی ده‌كرد و راپێچی ده‌دا كه‌ به‌ نائاگایی خۆی به‌ ده‌سته‌وه‌ بدات، ئه‌ویش له‌به‌ر ئه‌و به‌ها و قه‌ناعه‌تانه‌ی برِیاریان ده‌دات... هه‌ر ئه‌وه‌نده‌ نا، به‌ڵكوو ئه‌و به‌ كاریگه‌ریی میكانیزمی دووباره‌ كردنه‌وه‌ و هاوواتا، له‌ نێویدا شێوازی په‌خشانی سه‌روادار (سه‌جه‌ع)... به‌ڵكوو كار بۆ چه‌سپاندنی به‌های نه‌ریتانه‌ (وه‌ك "نه‌ریتی ره‌وشتانه‌" خۆی به‌ سه‌ر كۆمه‌ڵدا، دوور له‌ هه‌ر ره‌خنه‌یه‌ك ده‌سه‌پێنێت)... ئه‌وه‌ی جێی ئاماژه‌ پێدانه‌ ئه‌وه‌یه‌ كه‌ گوتاری درێژه‌دان هه‌ر ته‌نیا كاری بۆ بڵاو كردنه‌وه‌ و چه‌سپاندنی گوێرِایه‌ڵی نه‌كرد، به‌وه‌ی یه‌كه‌مین به‌های سیاسی و ئایینییه‌ له‌ كولتووری عه‌ره‌بدا و ئه‌وه‌ی له‌ رووی نیشانه‌دانه‌وه‌ په‌یوه‌ندیی پێییه‌وه‌ هه‌یه‌، وه‌ك هێمنی و خۆ به‌ده‌سته‌وه‌ دان و ملكه‌چی... به‌ڵكوو چه‌ند ره‌فتارێكی ره‌فتارانه‌ی نه‌رێنیی وه‌ك مه‌رایی و فێڵ و ته‌فره‌دان و پیلانیش ده‌چه‌سپێنێت.. نه‌ك هه‌ر ئه‌وه‌نده‌، چونكه‌ چه‌ندین ده‌قی عه‌ره‌بی یان ئه‌وانه‌ی ریشه‌ی فارسییان هه‌یه‌ و كولتووری عه‌ره‌ب ئاوێته‌ به‌ هه‌ناوی خۆی كردن... گۆرِان به‌ ده‌قی نه‌ریتی، ئه‌ویش نه‌ك هه‌ر له‌ لایه‌نی فه‌رمیی تایبه‌ت به‌ نامه‌، به‌ڵكوو له‌ فێربوونی وێژه‌ به‌ نیشانه‌ی ره‌وانبێژانه‌ و ره‌وشتیانه‌ییه‌وه‌... به‌م جۆره‌ نامه‌كانی عه‌بدولحه‌مید بوونه‌ نموونه‌یه‌ك له‌ نووسین، كه‌ به‌های شاهانه‌ ده‌چه‌سپێنن كه‌ به‌ درێژایی چاخ و نه‌وه‌كان دووباره‌ ده‌بنه‌وه‌... هه‌روه‌ها كتێبه‌كانی ئیبن ئه‌لموقه‌ففه‌ع، به‌ تایبه‌تی "كلیله‌ و دیمنه‌"، بوونه‌ (چاوگێكی نه‌مر كه‌ خوێنده‌وارانی عه‌ره‌بی و ئه‌وانه‌ی شه‌یدای په‌ندن... به‌ درێژایی چاخه‌كان ده‌گه‌رِانه‌وه‌ سه‌ری...).
ئیبن ئه‌لموقه‌ففه‌ع براده‌رێكی نزیكی عه‌بدولحه‌میدی كاتب بوو، پیشه‌ و ته‌نگژه‌ كۆی ده‌كردنه‌وه‌، هه‌روه‌ها خاوه‌نی یه‌ك پرۆژه‌ بوون.
پرۆژه‌ی گواستنه‌وه‌ی به‌هاكانی شاهانه‌ (خه‌سره‌ویانه‌) بۆ شارستانیه‌تی عه‌ره‌بیی ئیسلامی، به‌هاكانی گوێرِایه‌ڵی و ملهورِی له‌گه‌ڵ جیاوازییه‌كی روون، ئه‌ویش ئه‌وه‌یه‌ كه‌ عه‌بدولحه‌مید نووسه‌ری ده‌وڵه‌تی ئه‌مه‌وی بوو، ئه‌و ده‌یبینی كه‌ به‌ خێرایی به‌ره‌و رووخان خلیسك ده‌بات، ئیدی ئاسایی بوو كه‌ بایه‌خ به‌ ئه‌ده‌بیاتی سیاسی بدات، كه‌ باسی ده‌وڵه‌ت و فاكته‌ره‌كانی هێز و خاڵه‌ لاوازه‌كانی ده‌كات.. ئه‌مه‌ی به‌ ئاماده‌یی له‌ كولتووری فارسیدا بینی، ئیدی ئه‌وه‌ی پێویستی پێی بوو له‌وی گواسته‌وه‌، كه‌ گوێرِایه‌ڵیی ره‌عیه‌یه‌، درێژه‌دانیشی كرده‌ چه‌كێك بۆ سه‌لماندن و قه‌ناعه‌ت هێنان... هه‌رچی له‌گه‌ڵ ئیبن ئه‌لموقه‌ففه‌عه‌، ئه‌وی وای ده‌بینی كه‌ ده‌وڵه‌تی عه‌باسی وا به‌رِێوه‌یه‌، جا ئه‌ویش رووی كرده‌ ئه‌ده‌بیاتی فارسی، ئه‌ویش نه‌ك به‌ ئامانجی به‌ده‌ست هێنانی مه‌رجه‌كانی رزگاری، به‌ڵكوو تاكوو وه‌ك ئایدیۆلۆژیایه‌كی ته‌واوكار پێشكه‌ش به‌ ده‌وڵه‌تی تازه‌ی بكات، به‌ مه‌رجێك كتێب نه‌ك درێژه‌دان ببێته‌ ئامراز... (ئیبن ئه‌لموقه‌ففه‌ع، له‌ پێش ئه‌ویش عه‌بدولحه‌مید، پرۆژه‌ بوو بۆ ده‌وڵه‌تی شاهانه‌ له‌ وڵاتی ئیسلام، ئه‌ویش ئه‌و ده‌وڵه‌ته‌یه‌ كه‌ تا ئێستا به‌ زۆری هه‌ر به‌ ناوی ئیسلامه‌وه‌ له‌ ئارادایه‌)........
2-	گوتنی هه‌قیقه‌ت له‌ لای سۆفی وه‌ك شێوه‌یه‌كی هاوشان به‌ گوتنی هه‌قیقه‌ت له‌ لای پێغه‌مبه‌ر.
لێره‌دا كاره‌كه‌ په‌یوه‌سته‌ به‌ شێخ یان وه‌لی یان ئیمام یان رابه‌ره‌وه‌... ئه‌لجابری دووپاتی ده‌كاته‌وه‌ كه‌ سۆفیگه‌ری هه‌رچه‌نده‌ ئه‌و وه‌ك بنه‌مایه‌كی تاكه‌ كه‌سانه‌ ده‌ستی پێ كرد (هێنده‌ی نه‌برد گه‌شه‌ی كرد به‌ره‌و دیارده‌یه‌كی ده‌سته‌جه‌معی، شێخ و مریدان، سه‌رۆك و هه‌واداران، به‌ واتایه‌كی فراوانتر په‌یوه‌ست بوون به‌ یه‌ك شێخ (پیر) و پێگیری به‌ یه‌ك ره‌فتار و یه‌ك ئامانجه‌وه‌، وا له‌ مریدان (تایه‌فه‌) ده‌كات ببنه‌ یه‌ك قه‌واره‌ كه‌ په‌یوه‌ندییه‌كی تایبه‌ت ده‌یچنێت، كه‌ ئه‌وان پێی ده‌ڵێن دابی یاوه‌ری (....).
پێداگیریی "هه‌جویری" له‌ سه‌ر بایه‌خی یاوه‌رایه‌تی و به‌وه‌ی كه‌ فه‌رزه‌، له‌ روانگه‌ی پیران و مریدانه‌وه‌، پێكه‌وه‌ ئاماژه‌ بوون به‌وه‌ی ئه‌و وا بیری له‌ سۆفیگه‌ری و ره‌فتاره‌كانی ده‌كرده‌وه‌، نه‌ك وه‌ك ته‌نیا یه‌ك جۆری تایبه‌ت له‌ په‌یوه‌ندیی نێوان خودا و مرۆڤ، به‌ڵكوو وه‌ك چوارچێوه‌یه‌ك بۆ پێك هێنان: (پێك هێنانی گرووپێك له‌ مریدان یان تایه‌فه‌ كه‌ هه‌ر یه‌كه‌یان شێخێكی هه‌یه‌...).
ئه‌و په‌یوه‌ندییه‌ی شێخ به‌ مرید ده‌به‌ستێته‌وه‌، به‌وه‌ی په‌یوه‌ندیی زه‌رووره‌ت و ملكه‌چییه‌: شێخ بۆ مرید پێویسته‌، نه‌ك ته‌نیا وه‌ك رابه‌ر و مامۆستا، به‌ڵكوو وه‌ك سه‌ركرده‌یه‌ك كه‌ ده‌بێ به‌ ره‌هایی گوێرِایه‌ڵی بێت، گوێرِایه‌ڵییه‌كی له‌ ئه‌ندامه‌كاندا به‌ر چاو، گوێرِایه‌ڵییه‌كی شاراوه‌ به‌ دڵ...
= یه‌كه‌م شت گوێرِایه‌ڵیی كوێرانه‌یه‌: پێویسته‌ مرید بێ ئیزنی شێخ سه‌فه‌ر نه‌كات، هه‌روه‌ها خۆی له‌وه‌ لا بدات كه‌ له‌ هیچ شتێكدا سه‌رپێچیی بكات، ته‌نانه‌ت له‌ سه‌ریه‌تی سه‌رپێچیی هیچ كام له‌ یارانی نه‌كات (ئه‌گه‌ر ئێمه‌ بمانه‌وێ په‌یوه‌ندیی نێوان شێخ و مرید له‌ یه‌ك په‌یڤدا چرِ بكه‌ینه‌وه‌، ده‌بێ بڵێین: ئه‌و توونا بوونه‌، توونا بوونی مریده‌ له‌ نێو شێخدا).
= دووه‌م ملكه‌چ بوونه‌ بۆ ده‌سه‌ڵاتی شێخ: ئه‌گه‌ر مرید له‌ ته‌ریقه‌تدا وه‌رگیرا، ئیدی ملكه‌چی ده‌سه‌ڵاتی ره‌های شێخ ده‌بێت، مرید وه‌ك خزمه‌تكاری لێ دێت، كاتی به‌تاڵی خۆی به‌ كاری ناوماڵ وه‌ك چێشت لێنان و جل شۆرین به‌سه‌ر ده‌بات... هه‌روه‌ها خوان بۆ كۆرِی ده‌روێشان و به‌ تایبه‌ت بۆ شێخ ئاماده‌ ده‌كه‌ن... له‌گه‌ڵ راگرتنی رێزی نێوان مرید و شێخ له‌ خواردن و نووستندا، كه‌ له‌ یه‌كدی جیایان ده‌كاته‌وه‌.. "بلاسیۆس" ئه‌م ده‌سه‌ڵاته‌ به‌م قسه‌یه‌ چرِ ده‌كاته‌وه‌ (ئه‌گه‌ر شێخ سه‌فه‌ری كرد، پێویسته‌ مریده‌كان رۆژانه‌ بچنه‌ خه‌ڵوه‌تییه‌وه‌، تا زیندوو رای بگرن وه‌ك ئه‌وه‌ی "شێخ" ئاماده‌ بێت)..
له‌ شێخ و مریده‌وه‌ ده‌گوازینه‌وه‌ سه‌ر ویلایه‌ت و ئیمامایه‌تیی مه‌زن له‌ ده‌وڵه‌تی سۆفیگه‌رانه‌دا، كه‌ ئه‌ویش له‌ لایه‌ن په‌یوه‌ندیی ده‌سه‌ڵاتدارانه‌ی كه‌ له‌ لایه‌ن شیعه‌ به‌ هه‌موو تایه‌فه‌كانییه‌وه‌ چه‌سپێندراوه‌، حوكم ده‌كرێت، كه‌ هه‌وڵی دا به‌م راده‌یه‌ یان به‌و راده‌، پۆشاكی ئیسلامی وه‌به‌ر به‌های شاهانه‌دا بكات.
به‌ پشت به‌ستن به‌ هه‌ندێك فه‌رمووده‌ی پێغه‌مبه‌ر كه‌ په‌یڤی (وه‌لی)یان تێدا هاتووه‌.. هه‌جویری ده‌ڵێ كه‌ مه‌به‌ست (ئه‌وه‌یه‌ بزانیت كه‌ خودای مه‌زن وه‌لیی هه‌یه‌ كه‌ خۆشه‌ویستی و ئه‌ركی پێ سپاردوون، ئه‌وان سه‌رپه‌رشتیاری موڵكی ئه‌ون، ئایین ئه‌وانی هه‌ڵبژاردووه‌ و كردوونی به‌ به‌ڵگه‌ی ده‌رخستنی كاری خۆی، چه‌ندین جۆر كه‌راماتی پێ به‌خشیون و له‌ ئافه‌تی ته‌بیعه‌ت پاقژی كردوونه‌ته‌وه‌ و له‌ وه‌دوو كه‌وتنی نه‌فس رزگاری كردوون...).
هه‌ڵبه‌ت پێویست به‌ ئاماژه‌ ده‌كات كه‌ ئه‌گه‌ر به‌ڵگه‌ی پێغه‌مبه‌ران موعجیزه‌ بێت، ئه‌وه‌ به‌ڵگه‌ی وه‌لی كه‌راماته‌، دوا جار ویلایه‌ت به‌رده‌وامیی پێغه‌مبه‌رایه‌تییه‌ وه‌ك وه‌حی، هه‌روه‌ها كه‌راماتیش به‌رده‌وامیی پێغه‌مبه‌رایه‌تییه‌ وه‌ك موعجیزه‌..
= وێرِای چاوگی فارسانه‌ و باكووری نیمچه‌ دورِگه‌ی عه‌ره‌بانه‌یان له‌ سووریا و عیراق.. هه‌روه‌ها ناكۆكییان له‌گه‌ڵ ئه‌زموونی سیاسی و ره‌وشتیانه‌ی عه‌ره‌بی به‌ر له‌ دارِووخانی ده‌وڵه‌تی ئه‌مه‌ویدا.. ئه‌وه‌ له‌ رووی تیۆری و كرداره‌وه‌ به‌ هێز و تینه‌وه‌ له‌ نێویدا ئاماده‌ ده‌بن...
= ئه‌وان پێكه‌وه‌ له‌ رووی ئه‌خلاقه‌وه‌ به‌هاكانی گوێرِایه‌ڵیی ته‌واو و ملكه‌چیی به‌رده‌وام بۆ شێخ یان میر ده‌چه‌سپێنن، سه‌رباری ره‌فتاری توونا بوون له‌ بری ژیان...
= ئه‌وان پێكه‌وه‌ له‌ رووی زانینه‌وه‌ ئه‌وه‌ ده‌چه‌سپێنن كه‌ ئه‌لجابری به‌ وردی ناوی ناوه‌ عه‌قڵی ئایینده‌، هه‌روه‌ها له‌دایك بوونی پاشاكانی دوارِۆژ (قیامه‌ت).
هه‌روه‌ها به‌ زانینی تایبه‌ت كه‌ هه‌قیقه‌تی تاكانه‌ دێنێته‌ به‌رهه‌م كه‌ هه‌ر به‌ لای خاوه‌نه‌كه‌یه‌وه‌ گرنگه‌.
هه‌رچی ئه‌و ته‌رزه‌ دوانده‌رانه‌یه‌ كه‌ دایان ده‌مه‌زرێنێت، ئه‌وه‌ له‌ سه‌ر نادیاری و چه‌واشه‌یی و لێكدانه‌وه‌ی دوور بنیات نراوه‌... یان به‌ گوێره‌ی میكانیزمی روونبێژی تا جێی سه‌لماندنی عه‌قڵی بگرێته‌وه‌.
(ره‌وانبێژی له‌ كولتووری عه‌ره‌بدا له‌گه‌ڵ ئیبن ئه‌لموقه‌ففه‌عدا بوونه‌ ئه‌لته‌رناتیفی نه‌رێنی بۆ قه‌ناعه‌ت پێ هێنان له‌ رێی لۆژیك و دیالیكتیكه‌وه‌..)
= ئه‌وان پێكه‌وه‌ له‌ رووی سیاسییه‌وه‌ بنه‌مای بیر و كرداری سیاسی دانامه‌زرێنن، كه‌ به‌ لای هه‌موو كۆمه‌ڵه‌وه‌ گرنگ بێت و پرسی رۆشنگه‌رانه‌ بخاته‌ روو كه‌ بتوانێت رای تازه‌ بهێنێته‌ به‌رهه‌م، چونكه‌ هه‌موو ئه‌وه‌ لێره‌دا هێندراوه‌ته‌ به‌رهه‌م له‌ وێژه‌ی بۆ زمان و یه‌كی دی بۆ ده‌روون و پاشان وێژه‌ی شاهانه‌ و میتۆلۆژیای ئیمامه‌تی... هه‌موو ده‌رهاویشته‌ن بۆ شا و چۆنیه‌تی هه‌ڵسوورِاندنی كاروبارییه‌وه‌ گرنگن، به‌ جۆرێك كه‌ شكۆ و پێگه‌ و سیسته‌می ده‌سه‌ڵاته‌كه‌ی ده‌پارێزێت.
روونتر بڵێین، ئه‌وان داخراون و زه‌حمه‌ته‌ تێ بپه‌رِێندرێن، له‌ لایه‌كه‌وه‌ به‌ هۆی تۆرِی ئاڵۆزی سیاسییانه‌وه‌، له‌ لایه‌كی دیكه‌شه‌وه‌ به‌ هۆی لێكدانه‌وه‌ی ئایینیانه‌ی كراونه‌ته‌ پۆشاكی ئه‌و به‌ها نه‌رێنیانه‌ی ده‌یان چه‌سپێنن.
ئه‌وان پشت به‌ ده‌سه‌ڵاتی ئایین ده‌به‌ستن بۆ پاساو دانه‌وه‌ی ئه‌وه‌ی كه‌ سیاسییه‌.
= ئه‌وان وه‌ك كردارێك كه‌ تا ئێستا له‌ ئه‌زموونی هاوچه‌رخی عه‌ره‌بدا ئاماده‌ن، كار ده‌كه‌ن.. یان به‌ هه‌مان میكانیزمی نه‌ریتی یان له‌ رێی به‌ به‌ردا كردنی پۆشاكێكی نوێی گونجاو بۆ ره‌وشی هاوچه‌رخ...
= ئه‌وان پێكه‌وه‌ وه‌ستاون وه‌ك دوو دژبه‌ر بۆ دوو شێوه‌ی دیكه‌ی له‌ یه‌كه‌وه‌ نزیكی گوتنی هه‌قیقه‌ت، كه‌ شێوه‌ی په‌ندامێز و شێوه‌ی فه‌لسه‌فییه‌، كه‌ گرێدراوی له‌ رووگۆی ئازاد و راستگۆیه‌.. ئه‌وان دوو شێوه‌ی به‌هێزه‌وه‌ ئاماده‌ی نێو كولتووری گریك رۆمن.. به‌ بێ ئه‌وه‌ی پێگه‌یه‌كی كارا و كاریگه‌ریان له‌ نێو ئه‌زموونی شارستانیی عه‌ره‌بدا ببینن، چ له‌ ئاستی سیاسیدا (با ئه‌وه‌ی ئه‌فلاتوون و ئه‌رستۆ هێنایانه‌ به‌رهه‌م له‌گه‌ڵ ئه‌ده‌بیاتی شاهانه‌ی و سیاسه‌تناسیدا به‌راورد بكه‌ین)، یان زانین (با كاریگه‌ریی زانست و فه‌لسه‌فه‌ له‌ سه‌ر ئه‌زموونی یۆنان له‌گه‌ڵ نه‌بوونی ئه‌و كاریگه‌رییه‌ سه‌باره‌ت به‌ زانسته‌كانی عه‌ره‌ب كه‌ به‌ تایبه‌تی له‌ ئه‌نده‌لووسدا گه‌شه‌یان كرد، به‌راورد بكه‌ین)، یان ره‌وشت (با ره‌وشی شادی به‌ ره‌وشی توونا بوون به‌راورد بكه‌ین).
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
