پەرلەمانتارانی فراكسیۆنە كوردستانییەكان لە ئەنجوومەنی نوێنەرانی عێراق لە بەیاننامەیەكدا رایانگەیاند "پەسندكردنی هەمواركردنەوەی پرۆژە دستووری توركیا كە رێگە بە هەڵگرتنی پارێزبەندی لەسەر پەرلەمانتارانی كورد دەدات، هەڕەشەیەكی راستەوخۆیە بۆ سەر دیموكراسی و دژی بیروڕای ئازادەو رەوشەكەش ئاڵۆزتر دەكات، بەشێوەیەك خزمەت بە پرۆسەی ئاشتی و سەقامگیری لە توركیا ناكات".
هەر لە بەیاننامەكەدا هاتووە "ئێمە ئەو بڕیارە بە پاشەكشەكردن لە چاكسازی سیاسی و دیموكراسی و خۆشكردنی زەمینەسازی گونجاو بۆ چەسپاندنی ئاشتی دەزانین، هاوكات شەقامی توركیاو جیهانیش بێ ئومێد دەكات".
پەرلەمانتارانی فراكسیۆنە كوردستانییەكان لە ئەنجوومەنی نوێنەرانی عێراق لە بەیاننامەکەیاندا داوا دەکەن، "جارێكی دیكە بە بڕیارەكەدا بچنەوە، بەشێوەیەك لەگەڵ پێوەری دیموكراسی و ئازادی بیروڕا بگونجێت، حكومەتی توركیاش هەوڵبدات هێزەكانی ئۆپۆزیسیۆن بۆلای خۆی رابكێشێ نەك ئیستیفزازیان بكات، چونكە گفتوگۆ تاقە رێگەیە بۆ نەهێشتنی كێشەو قەیرانە سیاسییەكان لە توركیاو باشترین رێگەیە بۆ چەسپاندنی ئاشتی".
