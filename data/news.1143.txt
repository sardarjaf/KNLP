پەرلەمانی توركیا لەدانیشتنی رۆژی هەینیدا، كۆی گشتی پرۆژەكەی ئاكەپەی تایبەت بە هەڵگرتنی مافی پارێزبەندی پەرلەمانتارانی خستە دەنگدانەوەء پرۆژەكە بە دەنگی سێسەدء حەفتاء شەش پەرلەمانتار پەسند كرا.
دەسەڵاتدارانی ئەنقەرە دۆسیەی ژمارەیەك لە پەرلەمانتارانی هەدەپەیان رەوانەی دادگا كردووەء لەبەرنامەیاندایە بە دەستگیركردنیان ژمارەی پەرلەمانتارانی ئەو پارتە كوردیە بۆ دە پەرلەمانتار كەم بكەنەوە.
هاوكات ئاژانسەكانی باكووری كوردستان ئاشكرایانكردووە كە تۆپخانەكانی سوپای توركیا لە پارێزگای ماردین چەند ناوچەیەكی شارۆچكەی نسێبینیان تۆپباران كردووەء بەهۆیەوە ژمارەیەك هاووڵاتی مەدەنی شەهیدء بریندار بوون.
بەپێی راگەیەندراوێكی سەرۆكایەتی ئەركانی سوپای توركیا لە هێرشە ئاسمانیەكانی رۆژی هەینیدا، هەشت فڕۆكەی ئێف شانزە بۆ ماوەی دوو كاتژمێر چیای گارەء ناوچەكانی دەوروبەریان بۆردومان كردووە.
لەلایەكی دیكەوە نۆربێرت لامیرت، سەرۆكی پەرلەمانی ئەڵمانیش سیاسەتە پاوانخوازانەكەی ئەردۆغانء حزبەكەی ئیدانە دەكاتء رایدەگەیەنێت هەڵسءكەوتەكانی سەرۆك كۆماری توركیا، وڵاتەكەی زیاتر لە سیستمء پرەنسیپە دیموكراتیەكان دوور دەخاتەوە.
