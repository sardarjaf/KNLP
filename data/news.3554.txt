پارتی‌ دیموكراتی‌ كوردستان له‌باره‌ی‌ خۆپیشاندانه‌كانی‌ ئه‌مڕۆی‌ سنوری‌ پارێزگای‌ سلێمانی‌ و شارو شارۆچكه‌كانی‌ دیكه‌، په‌یامێك ئاڕاسته‌ی‌ خۆپیشانده‌ران ده‌كات و ئه‌ندامێكی‌ سه‌ركردایه‌تی‌ ئه‌و حزبه‌ش رایده‌گه‌یه‌نێت" په‌لاماری‌ باره‌گاكانی‌ پارتی‌ دراوه‌ و ده‌ستێكی‌ سیاسی‌ له‌پشت خۆپیشانده‌رانه‌وه‌یه‌".
فازڵ به‌شاره‌تی‌ ئه‌ندامی‌ سه‌ركردایه‌تی‌ پارتی‌ دیموكراتی‌ كوردستان به‌SNNی‌ راگه‌یاند: له‌ خۆپیشاندانه‌كانی‌ ئه‌مڕۆدا په‌لاماری‌ باره‌گاكانی‌ پارتی‌ دراوه‌، به‌ڵام هه‌ر زوو هێزه‌كانمان به‌رگریيان كردووه‌ و نه‌یانهێشتووه‌  زیانمان به‌ربكه‌وێت، ئێمه‌ش پێمانوایه‌ ده‌ستێكی‌ سیاسی‌ له‌پشت خۆپیشانده‌رانه‌وه‌یه‌.
وتیشی‌"په‌یامی‌ ئێمه‌ بۆ خۆپیشانده‌ران ئه‌وه‌یه‌ پشتگیری‌ له‌دواكارییه‌كانی‌ ئه‌وان ده‌كه‌ین، بۆیه‌ داوایان لێده‌كه‌ین به‌شێوه‌یه‌كی‌ هێمنانه‌ داوای‌ مافه‌ ره‌واكانی‌ خۆیان بكه‌ن".
ئه‌و ئه‌ندامه‌ی‌ سه‌ركردایه‌تی‌ پارتی‌، ئاماژه‌ی‌ به‌وه‌شكرد،"ئه‌گه‌ر ده‌ستێكی‌ سیاسی‌ له‌پشت خۆپیشانده‌رانه‌وه‌نه‌بێت بۆچی‌ په‌لاماری‌ باره‌گاكانی‌ پارتی‌ ده‌ده‌ن، ناكرێت خۆپیشاندانه‌كانیان بۆ په‌لاماردانی‌ باره‌گاكانی‌ پارتی‌ بێت خۆ موچه‌ لای‌ پارتی‌ نییه‌".
