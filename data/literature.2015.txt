ھێشتا ماندوە لە چاوەڕوانیدا چاوەکانی پشویان نەدابوو نیوە خەوتو نیوە بێدار بوون.
ھەر بەم حاڵە،شڕە بەتانیەکەی کە نیگارکێشێک خەونی برسیەکان نیگار بکات ھەمە چەشن نەخش و وێنە کرابوو.
لەسەر جەستە شەکەت و تێکشکاوەکەی لایدا،بەدەم باوێشکەوە ھەناسەیەکی قوڵی ھەڵمژی،سەرمای بو،پێدەچو لە دوێنێ وە ھیچی نەخواردبێ دەنگی ھەڵبڕی گڕ و ناخۆش بو سکی قوڕە قوڕی دەھات بۆنی ناو دەمی ناخۆش بوو.
بابە برسیمە ئای بابە تۆ لەکوێی برسیمە،چ دەنگێک جگە لە بێدەنگی وەڵامی نەدایەوە،سێ بارە و چەند بارە وەڵام ھەر نەبوو.
کە سەیری ئاسمانی بێکەسی خۆی دەکرد،ھەورێکی بۆر غەزەبی برسیەتی زیاتر دەکرد کە بە سواری گالیسکەی ڕەشەبا،سەرمای وشک بەدوای خۆیدا ڕادەکێشێ.
ئازاری برسیەتی وای لێکرد سکە بەژانەکەی بداتە بەر ئەو خۆرەی لەقلیشای پەنجەرەوە ھەمە جۆر خۆی دەنواند و دەھاتە ژورە سارد و سڕەکەی،وردە وردە گەرمی بۆوە، شریتی خەیاڵی نان و خۆری گەرم لەپڕێکدا پچڕا.
ھەرکە ھەستایە سەر پێیان کەوشە ھەریەک لەڕەنگەکانی لەپێی قاچە تەزیوەکانی کرد،موچڕکی سەرمایەکی سڕ و تەزیو لەبنی پێیانی ڕۆچو لەتەوقی سەری دەرچوو.
ھەناسە سارد و بێ ئومێدانە بەھەنگاوە قورسەکانی ڕێی دەبڕی و بەدەم ھەنگاوی رێِگەوە دەیوت:بابە نان بابە نان" ئەو وشە تەزیو و بێ وەڵامانەی بەگوێی شوستە و درەختە سەرما بردوەکانی بێدەنگی دەچرپاند.
لەدورەوە دەنگی خەڵک ئاوازێکی غەمناک بوو،بۆیە پێیەکانی وەکو لەسەر پشتی مانگا بێت زەوی نەدەگرت و بە نزیک بونەوەی،ئاپۆرای خۆپیشاندان ئەو ئاوازە غەمناکە وەکو ھاژەی شەلالێک وابوو.
چ جۆرە خەڵکێک جێگەی پرسیار بو،زەرد و لاواز و بنێس،گالیسکەی غەزەبی برسیەتی نانی ئەوانیشی ڕفاندبوو،بەقاچ و دەست و دەمو چاو و لێوە قەلشیوەکانیان لە مرۆڤی مردوی ناو گۆرستان دەچوون،ھۆروژمی ئەو بارو دۆخە نالەبارە تا دەھات تەوژمی زیاتر دەبو،لەو ساتە جەنجاڵ و ئاڵۆزەدا پروشە بەفری چیاکان لەسەر باڵی بەھار ھەڵی گرتبوون مژدەی توانەوەی ئازاری ستەمی برسیەتی و زستانی ئەدا.
خەڵکەکە لێکڕا یەک دەنگ ھاواریان دەکرد "نان و ئازادی" "نان و ئازادی" ھاژە ھاژێک وەک شەپۆلی دەریا کەس گوێی لەدەنگی کەس نەبو.منداڵە برسی و زەبونەکە کەوتە ژێر پێیە شقار شقاربوی خەڵکە برسیەکە،ھەر جارەی شوێنێکی جەستەی دەکەوتە بن پێیەکان.نەدەسرەوت ھەر ھاواری دەکرد "بابە نان بابە نان" باوکی ناڵەی ناسۆری نەبیست نان و ئازادی بۆ بێنێت،جا کێ ناڵێ باوکی پێش ئەم نەبۆتە قوربانی نان و ئازادی.
