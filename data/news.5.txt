دایكێك لە پاكستان، كچە 16 ساڵانەكەی خۆی سوتاند لەبەر ئەوەی بەبێ‌ رەزامەندی خێزانەكەی شوی بە پیاوێك كردبوو، كە بەهەڵبژاردەی خۆی بوو.
ئەو كچە، هەفتەی رابردوو شوی كردبوو بە پیاوێك بە ناوی حەسەن و هاوسەرگیرییەكەش بەبێ‌ رەزامەندی دايكی و باوكی بوو.
هەفتەی رابردووش، كچێكی تەمەن 19 ساڵ بەدەستی خەڵكی گوندێكی نزیك ئیسلام ئاباد سوتێنرا، چونكە رازی نەبوو شوو بە كوڕی خاوەن كارەكەی بكات.
هەروەها لە مانگی چواری ئەمساڵدا، كچێك بە دەستی دانیشتوانی كوندەكەی كوژرا و دواتر سوتێنرا، چونكە گومانی ئەوەی لێدەكرا یارمەتی كچێكی هاوڕێی دابێت تاوەكو لەگەڵ لاوێكدا بڕوات كە خۆشیدەویست.
مێردی زینات بیبی، بە كەناڵێكی تەلەڤیزیۆنی ناوخۆیی پاكستانی راگەیاندووە "دوای هاوسەرگیرییەكە كە چوار رۆژ لەگەڵ یەكتر ژیاون، خێزانی هاوسەرەكەی پەیوەندی پێوەكردوون و بەڵێنیانپێداون ئاهەنگێكی گەورەیان بۆ سازبكەن".
بە وتەی حەسەن، زینات نەیویستووە بگەڕێتەوە بۆ لای كەسوكاری، بۆیە پێی وتووە كە دەیكوژن، بەڵام دواسات رازی بووە بگەڕێتەوە، چونكە یەكێك لە مامەكانی بەڵێنی ئەوەی پێداوە سەلامەت دەبێت.
بەرپرسە باڵاكەی پۆلیسی پاكستان، ئاماژەی داوە بە دانپێدانانی ئەندامانی خێزانی كچە كوژراوەكە، پۆلیسیش شوێنەواری سوتەمەنی لە شوێنی تاوانەكە دۆزیوەتەوە كە بۆ سوتاندنی كچەكە بەكارهاتووە.
ساڵانە لە پاكستان، سەدان ژن لەژێر ناوی "شەرەف پارێزی" یان بەرگری لە شەرەفی خێزان  تاوانیان بەرانبەر ئەنجامدەدرێت.
پێشتر، نەواز شەریف سەرۆك وەزیرانی پاكستان بەڵێنیدابوو، سنورێك بۆ ئەو دیاردەیە دابنێت، بەڵام هیچ رێوشوێنێكی پراكتیكی بۆ ئەو مەبەستە نەگیراوەتەبەر.
