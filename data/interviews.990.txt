‎ئه‌مڕۆ هه‌موومان پێكه‌وه‌ یادی‌ پڕ شكۆی‌ ئه‌و حزبه‌ مه‌زنه‌ ده‌كه‌ینه‌وه‌، كه‌ 42 ساڵ له‌مه‌وبه‌ر له‌گه‌ڵ هاوڕێ ‌‌و هاوڕێبازه‌كانت له‌دژوارترین بارودۆخدا كۆڵه‌كه‌كه‌یتان دامه‌زراند، ئه‌وه‌ی‌ ئێوه‌ كردتان ته‌نیا دروستكردنی‌ هێزێكی‌ سیاسی‌‌ و چه‌كداری‌ و پارتیزان نه‌بوو، به‌ڵكو به ‌هه‌موو مانایه‌ك هه‌ڵگیرساندنی‌ شۆڕشێكی‌ نوێ‌ بوو، شۆڕشێك كه‌ هه‌موو خه‌ڵكی‌ كوردستان پشتیوانیان كرد هه‌ر له‌شوێنكردنه‌وه‌و بەشکردنی پارووە نان،‌ تاده‌گاته‌ گیانبه‌خشین، بۆیه‌ له‌مڕۆژه‌دا پیرۆزبایی‌ له‌تۆ و هه‌موو كه‌سوكاری‌ سه‌ربه‌رزی‌ شه‌هیدان ‌و پێشمه‌رگه ‌و که‌مئه‌ندامانی سه‌نگه‌ر و زیندانییه‌ سیاسییه‌کان و رێكخستنه‌ دێرینه‌كان ‌و هه‌موو هه‌ڤاڵانی‌ یه‌كێتی‌ نیشتیمانی‌ و گشت خه‌ڵكی‌ كوردستان ده‌كه‌م.
‎خۆشبه‌ختییه‌كی‌ گه‌وره‌یه‌ كه‌ مه‌شخه‌ڵه‌كه‌ی‌ ئێوه‌ تائێستاش گڕه‌ی‌ دێت‌ و وه‌ك خۆت فه‌رمووت یه‌كێتییه‌كان به‌هه‌ق سه‌لماندیان "سه‌فین له‌بن دێ‌، به‌ڵام یه‌كێتی‌ له‌بن نایێ‌".
‎وه‌ك چۆن جه‌نابت له‌رۆژه‌ سه‌خت ‌و دژواره‌كاندا هه‌میشه‌ هیوا و گه‌شبینیت ده‌به‌خشییه‌وه‌، پڕ به‌دڵ حه‌زم ده‌كرد منیش ئه‌مڕۆ له‌م نامه‌یه‌دا مزگێنی‌ باشیی‌ بارودۆخی‌ سیاسی‌‌ و ئه‌منی‌‌ و ئابوری‌‌ و مرۆییت پێبده‌م، به‌ڵام به‌داخم به‌و شێوه‌یه‌ نییه ‌و دڵنیام هه‌موو شتێك به‌دڵی‌ تۆ نییه‌، بێهیوایی‌ له‌هه‌ندێ‌ ره‌فتار و گفتار هه‌ندێجار زۆربه‌مان ده‌گه‌یێنێته‌ ئه‌و بڕوایه‌ی‌ بڵێین ئه‌م باره‌ لاره‌ ته‌نیا به‌گۆچانه‌كه‌ی‌ مام راست ده‌كرێته‌وه‌.
‎پڕ به‌دڵ حه‌زمان ده‌كرد بارودۆخی‌ حوكمڕانیمان به‌شێوه‌یه‌ك بووایه‌ كه‌ خزمه‌تی زیاتری خه‌ڵكی‌ كوردستانمان بکردایه‌ و گوزه‌رانێكی‌ شایسته‌و گونجاومان بۆ هه‌مووان دابین بكردایه‌، به‌ڵام زروفی‌ شه‌ڕ و قه‌یرانی‌ ئابوری‌ له‌ده‌ره‌وه‌ی‌ ئیراده‌ی‌ خۆمان بارودۆخه‌كه‌ی‌ شێواند و بوونه‌ مایه‌ی‌ بارگرانی‌ بۆ خه‌ڵك، به‌دڵنیاییه‌وه‌ ئه‌مه‌ش خه‌تای‌ ئێمه‌ی‌ تێدایه‌و وه‌ك چۆن شانمان داوه‌ته‌ به‌ر باری‌ ئه‌و ئه‌ركه‌، ده‌بێت به‌رپرسیارێتییه‌كه‌شی‌ هه‌ڵبگرین.
‎مامه‌ گیان، ئێوه‌ بۆ من ته‌نیا باوكێك نه‌بوون، به‌ڵكو مامۆستاو خوێندنگاو رێبازێك بوون كه‌ شوێنكه‌وتنی‌ هه‌میشه‌ مایه‌ی‌ شانازی‌‌ و سه‌ربه‌رزییه‌، ئه‌گه‌ر سه‌ركه‌وتنێكمان به‌ده‌ستهێنابێت له‌چاوی‌ حیكمه‌ت‌ و دنیابینی‌ تۆ ده‌یبینین، ئه‌گه‌ر دووچاری‌ شكستێكیش هاتبین ئه‌وا به‌هۆی‌ غیابی‌ تۆوه‌یه‌ كه‌ حه‌وسه‌ڵه‌و ئۆقره‌یی‌ لێ‌ بڕیوین.
‎ئه‌و مێژووه‌ پڕ شكۆیه‌ی‌ ئه‌مڕۆ یه‌كێتی‌ پێی‌ گه‌یشتووه‌، له‌سێبه‌ری‌ فه‌لسه‌فه‌ی‌ به‌ڕێوه‌بردنی‌ تۆدایه‌، هه‌ر تۆ فێرت كردین وڵاتمان له‌خۆمان زیاتر خۆش بوێت‌و یه‌كێتی‌ نه‌که‌ینه‌ ئامانج، به‌ڵكو وه‌سیله‌ بێت بۆ خزمه‌تكردنی‌ كۆمه‌ڵانی‌ خه‌ڵكی‌ كوردستان.
‎هه‌ر چه‌نده‌ هه‌موومان سورین له‌سه‌ر په‌یام‌ و ئامانجه‌كه‌ت، به‌ڵام ساڵ به‌ساڵ پشوودان ‌و غیابی‌ تۆ زیاتر پێوه‌مان دیاری‌ ده‌دات، ئێستا له‌وه‌ تێده‌گه‌ین چۆن له‌چه‌قی‌ قه‌یرانه‌كاندا به‌هه‌نگاوێكی‌ ژیرانه‌ ئاشته‌واییتان ده‌خسته‌ نێوماڵی‌ كورد و دڵی‌ هه‌موو خه‌ڵكیتان خۆش ده‌كرد.
‎له‌دوای‌ ساڵانی‌ شه‌ڕی‌ ناوخۆ، ئه‌وه‌نده‌ به‌س بوو بۆ ئه‌وه‌ی‌ حیكمه‌ت‌و مه‌ردایه‌تی‌ بنوێنیت‌و به ‌دوو ئۆتۆمبێله‌وه‌ روو له‌سه‌ری‌ ره‌ش بكه‌یت ‌و له‌گه‌ڵ کاک مه‌سعود خاك‌ و ئیداره‌ی‌ باشووری‌ كوردستان یه‌ك بخه‌یته‌وه‌.
‎پاش ماوه‌یه‌ك له‌نیگه‌رانی ‌‌و دڵئێشان، هه‌ر تۆ بوویت له‌گه‌ڵ كاكه‌ نه‌وه‌ی‌ رۆح شادی‌ هاوخه‌بات ‌و هاوسه‌نگه‌رت ئاشتبوونه‌وه‌ی‌ یه‌كێتی ‌‌و گۆڕانتان راگه‌یاندو رێكه‌وتننامه‌یه‌كی‌ نیشتیمانیتان هێنایه‌ به‌رهه‌م.
‎زۆر به‌داخم كه‌ ئه‌مساڵ له‌كاتێكدا یادی‌ یه‌كێتی‌ ده‌كه‌ینه‌وه‌ كه‌ هاوڕێی دێرینی تۆ و یه‌کێ له‌دامه‌زرێنه‌رانی حیزبه‌که‌مان، كاكه‌ نه‌وه‌ جێی‌ هێشتوین، چاومان له‌سه‌ر ئه‌وه‌ بوو ئه‌مساڵیش وه‌ك پار بەحزوری جەنابت بهاتایه‌ به‌شداری‌ خۆشییه‌كه‌ی‌ له‌گه‌ڵ بكردینایه‌و له‌گه‌ڵ هاوخه‌باته‌ دێرینه‌كانیدا ده‌ستی‌ سه‌ركه‌وتنیان به‌رز بكردایه‌وه‌، بۆیه‌ وه‌ك پێشتریش وتومه‌، وه‌فاداری‌ بۆ مام جه‌لال و كاكه‌ نه‌وه‌ به‌وه‌ ده‌بێت رێز له‌ئیمزاكه‌یان بگرین ‌و رێكه‌وتننامه‌ی‌ یه‌كێتی ‌‌و گۆڕان وه‌ك ئه‌وه‌ی‌ ئه‌وان خواستیان بوو جێبه‌جێ‌ بكه‌ین.
‎باوكه‌ گیان، راسته‌ غیاب و پشووی ناچاریی‌ تۆ هه‌موومانی‌ شه‌كه‌ت كردووه‌، به‌ڵام به‌وه‌ سه‌ربه‌رزین فێری‌ خۆڕاگری ‌‌و تۆكمه‌ییت كردوین ‌و رێبازێكت داڕشتووه‌ كه‌ چه‌ند بکه‌وین به‌هێزتر هه‌ڵده‌ستینه‌وه‌ و درێغی ناکه‌ین له‌خزمه‌تکردن له‌پێناو خێر و خۆشی ‌‌و ته‌بایی کۆمه‌ڵانی خه‌ڵکی کوردستان.
‎سوپاس كه‌ هه‌میشه‌ پشتیوانمان بوویت، له‌وه‌فای ئه‌و دڵسۆزییه‌ی‌ تۆشدا به‌هه‌زاران كادیرو لایه‌نگری‌ چست‌و چالاكی‌ یه‌كێتی‌ نیشتمانی کوردستان به‌ڵێنی‌ دڵسۆزی‌ بۆ رێبازه‌كه‌ت دووپات ده‌كه‌نه‌وه‌و دڵنیابه‌ كۆڵ ناده‌ین تا یه‌كێتی‌ و کوردستان ده‌به‌ینه‌وه‌ سه‌ر لوتكه‌ی‌ سه‌ركه‌وتنه‌كان.
وتەبێژی وەزارەتی خوێندنی باڵا و توێژینەوەی زانستی ڕایدەگەنێت: لە ئەمڕۆوە (١٥/٨) داواکاری بۆ وەرگرتن لە زانکۆ و پەیمانگە حکومییەکان بەسیستمی ڕاستەوخۆی زانکۆی لە (٣٧٧) بەش و کۆلێژی زانکۆ و پەیمانگەکانی
