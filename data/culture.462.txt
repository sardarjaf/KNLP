باجی گوتنی ((ڕاستی)) یه‌كجار قورسه‌: چ له‌ لایه‌نی سیاسی، چ له‌ لایه‌نی كۆمه‌ڵایه‌تیش.
هه‌ر كه‌ ڕاستیت گوت، دنیا و بنیا لێت ده‌تۆرێ: له‌ ڕووی سیاسییه‌وه،‌ ده‌سه‌ڵات (ده‌سه‌ڵاتی سیاسی نادیموكراسی) ده‌بێته‌ دوژمنت؛ له‌ ڕووی كۆمه‌ڵایه‌تیشه‌وه‌، له‌ كۆمه‌ڵگه‌ی دووڕووی پارێزگاری وه‌ك كۆمه‌ڵگه‌ی ئێمه‌دا، نزیكترین كه‌ست (ئه‌ندامانی خێزان، خزم و كه‌س و كار، هاوڕێكانت… تاد.)
لێت ده‌تۆرێ، تا ده‌گاته‌ ڕاده‌ی دوژمنایه‌تی و پێوه‌ندی پچڕان.
دیاره‌ ڕاستی و ڕه‌خنه‌ دوو ڕووی دراوێكن.
واته‌، كه‌ تۆ ڕه‌خنه‌ ده‌گری، ڕاستی ده‌ڵێی؛ ده‌شێ، كه‌ ڕاستیش ده‌ڵێی، ئه‌وه‌ ڕه‌خنه‌ت گرتووه‌.
لێره‌شه‌وه‌ ڕه‌خنه‌ و ڕاستی له‌ كۆمه‌ڵگه‌‌كانی ئێمه‌دا، چ له‌ ئاستی سیاسی و چ له‌ ئاستی كۆمه‌ڵایه‌تیشدا، دوو به‌های په‌سه‌ندكراو نین.
ئه‌وانه‌ی ڕه‌خنه‌گر و ڕاستی دۆستن، هه‌میشه‌ له‌ ژیانی سیاسی و له‌ ژیانی كۆمه‌ڵایه‌تی تایبه‌تی خۆیاندا، باجی قورس ده‌ده‌ن و ده‌بنه‌ قوربانی: قوربانی سته‌م و نه‌زانی…
ئه‌و ڕۆژنامه‌نووس و كه‌سایه‌تییانه‌ی له‌م ساڵانه‌ی دواییدا (ته‌نانه‌ت هه‌تا چه‌ند حه‌فته‌یه‌كیش له‌مه‌وپێش) له‌ كۆمه‌ڵگه‌ی ئێمه‌دا تیرۆركران، ته‌نها له‌سه‌ر ڕاستی و ڕه‌خنه‌ تیرۆركراون.
له‌ ئاستی كۆمه‌ڵایه‌تیشدا ئه‌وانه‌ی داوای مافی خۆیان ده‌كه‌ن، هه‌میشه‌ تووشی كێشه‌ ده‌بن و به‌ر نه‌فره‌ت ده‌كه‌ون.
به‌ نموونه‌، ئه‌گه‌ر ئافره‌تێك (له‌ زۆربه‌ی خێزانه‌كانی ئێمه‌دا) داوای مافی میراتی یه‌كسان بكا وه‌ك براكه‌ی، ئه‌وه‌ دژایه‌تی ده‌كرێ و به‌ر نه‌فره‌ت ده‌كه‌وێ؛ نه‌ك هه‌ر ئه‌وه‌، ته‌نانه‌ت هه‌ندێك جار نیوه‌ به‌شه‌كه‌شی نادرێتێ؛ له‌سه‌ر ئه‌م نیوه‌ به‌شه‌شی، ئه‌گه‌ر به‌جواب بێ، ئه‌وه‌ جۆرێك به‌ر نه‌فره‌تی داب و نه‌ریت و عه‌قڵیه‌تی پیاوسالاری خێزانه‌كه‌ی ده‌كه‌وێ.
