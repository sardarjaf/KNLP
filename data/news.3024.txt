کچە کوردێک دەیویست لە کەناری رووبارێکدا لە نزیک شاری سەردەشت وێنەیەکی سێڵفی بگرێت، کەوتە ناو رووبارەکەوە و گیانی لەدەستدا.
ئێوارەی هەینی، لە کەناری رووباری زەهاو سەر بە شاری سەردەشتی رۆژهەڵاتی کوردستان کچێکی تەمەن 12 ساڵی خەڵکی گوندی (زەڵێ) کاتێک دەیویست وێنەیەکی سێڵفی بگرێت کۆنترۆڵی خۆی لەدەستدەدات و دەکەوێتە ناو رووبارەکەوە، لەگەڵ هەوڵی کەسوکاریشی بۆ رزگارکردنی بەهۆی فراوانبوونی ئاوی رووبارەکەوە گیانلەدەستدەدات.
سیامەند محەمەدی بەرپرسی پەیوەندییەکانی نەخۆشخانەی شاری سەردەشت بە ئاژانسی ئێرنای راگەیاند:"ئەگەرچی پاش دەرهێنانەوەی لە رووبارەکە، کارمەندانمان هەوڵی زۆریان دا بۆ رزگارکردنی گیانی ئەو کچە، بەڵام هەوڵەکانمان بێ ئەنجامبوون و گیانیلەدەستدا".
رووباری زاب (زێ) یەکێکە لە رووبارەکانی رۆژهەڵاتی کوردستان و دەکەوێتە سنووری قەزای سەردەشتەوە و لە دامێنی زنجیرە چیای زاگرۆسەوە سەرچاوەدەگرێت و دواتر بە ناو خاکی باشووری کوردستاندا دەڕژێتە رووباری دیجلەی عیراقەوە.
