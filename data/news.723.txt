چاوچنۆکی سەعید دەبێتەھۆی کوشتنی ھاوسەرەکەی و بێ ناز کەوتنی دوو منداڵەکە، کەدواجار لەڕێگای دراوسێیەکیانەوە پیلانی کوشتنەکەی ئاشکرادەبێت و دوو بکوژەکەش لەگەڵیدا لەسێدارەدەدرێن.
سەعید پیاوێکی تەمەنی 34 ساڵە و دانیشتووی یەکێک لەشارەکانی هەرێمە ، ھاوسەرەکەی ناوی(ناسک)ە و خاوەنی دوو منداڵن کە تەمەنیان (٩ساڵ و ٦ساڵ)ە، سەعید لەناو بازاڕدا دووکانی فرۆشتنی کەلوپەل و پێداویستی کارەبایی ھەیە، جارجار گەشت بۆ تورکیا دەکات، بۆئەوەی کەلوپەل ھاوردە بکات بەپێی سەرمایەی و فرۆشی کارەکەی لەبازاڕدا، چونکە سەرمایەیەکی زۆری نییە، ناسکی ھاوسەری کچی کەسێکی ناسراوی شاری ھەولێرە، باوکی خاوەنی سەرمایە و موڵک و سامانێکی زۆرە، بەھۆی رووداوێکەوە باوکی ناسک گیان لەدەستدەدات و ھەموو سەروەت و سامانەکەشی بۆ کچەکەی دەمێنێتەوە، بوونی ئەو سامانە زۆرەش کاریگەری لەسەر سەعید دەبێت، دوای ماوەیەک لەمردنی باوکی، چەندجارێک سەعید داوای پارە لەژنەکەی دەکات بۆئەوەی کارەکەی زیاتر پەرەپێبدات، بەڵام ناسک رازی نابێت، چونکە دەزانێت کەسێکی چاوچنۆکە و چاوی لەپارەکەیەتی بەوھۆیەشەوە کێشە دەکەوێتە نێوانیان.
کێشەکەی نێوانیان رۆژ لەدوای رۆژ زیاتر پەرەدەسێنێت تاوەکو دەگاتە ئەو ئاستەی ناسک داوای جیابوونەوە لەھاوسەرەکەی دەکات، بەڵام سەعید ھەست دەکات زەرەرمەندەبێت و پارەکەی ناسکی لەدەست دەردەچێت ئەگەر بەو داوایەی ژنەکەی رازی بێت، بۆیە ماوەیەک خۆی دەگرێت، بەپێچەوانەشەوە ناسک زیاتر رق ئەستوردەبێت و ھەر داوای جیابوونەوەی لێدەکات، کێشەکەیان دەگاتە ئەو ئاستەی سەعید بیر لەکوشتنی ھاوسەرەکەی بکاتەوە، بۆئەوەی بەویستی خۆی پارەکە بەکاربھێنێت.
سەعید پیلان بۆ کوشتنی ناسک دادەرێژێت و رۆژێک دوو کەس بەکرێ دەگرێت بۆئەوەی ژنەکەی بکوژن بەپارە، تاوەکو لەکاتی لێکۆڵینەوە گومان لە سەعید نەکرێت، بۆ جێبەجێکردنی پیلانەکەی لەماڵەوە دەڵێت بۆماوەی ھەفتەیەک بۆ گەشت دەچم بۆ تورکیا، کۆپییەک لەکلیلی ماڵەکەشیان بەو دوو کەسە دەدات، بۆئەوەی شەو بڕۆنە ماڵەکەیەوە و ژنەکی بکوژن، دوای یەک رۆژ لەرۆشتنی سەعید ئەو دوو کەسە شەو لەخەودا ناسک بەچەقۆ دەکوژن، ھاوکات ھەندێک کەلوپەلی ماڵەکە دەدزن، بۆئەوەی وەک تاوانێکی دزیکردنی لێکبدرێتەوە، بەڵام لەکاتی ھەڵھاتنیاندا دراوسێیەکی ماڵی سەعید ئاگاداردەبێت و ھەردوو بکوژەکە دەبینێت و لەگەڵیاندا بەشەڕ دێت، دەنگە دەنگ و ھاوار بەرزدەبێتەوە لەکۆڵانەکەدا تاوەکو پۆلیس دێت و دەستگیردەکرێن.
دوای لێکۆڵینەوەی ورد لەو تاوانە، لەبەردەم دادگادا ددان بەتاوانەکەیاندا دەنێن و ئاشکرایدەکەن کە سەعید ئەم کارەی پێکردون لەبەرامبەر پێدانی پارە، بۆیە بەپێی ماددەی 406 لەیاسایی سزادانی عیراقی سزای لەسێدارەدان بۆ ھەر سێکیان دەردەکرێت.
