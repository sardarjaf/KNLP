شێرزاد کوڕێکی ٣٩ساڵە و دانیشتووی شاری ھەولێرە و تاقانەیە، باوکی کەسێکی سەرمایەداربوو کەماوەی نزیکەی دوو ساڵە کۆچی دوایکردووە و تەنھا جێگرەوە بۆ پارە و ماڵ و سامانی باوکی شێرزادە، دوای مردنی باوکی لەگەڵ دایکیدا بەیەکەوە لەخانویەکی گەورە نیشتەجێبوون و ھاوسەرگیریشی نەکردوە دایکیشی بەردەوام داوای لێدەکات ژیانی ھاوسەرگیری پێکەوە بھێنێت، پورێکی شێرزاد کە خوشکی دایکیەتی کچێکی بەناوی(لەیلا) ھەیە و تەمەنی ٢٣ ساڵە دەیەوێت بەزۆر ئەم کچەی لە شێرزاد مارە بکات، چونکە دەزانێت پارە و سامانێکی زۆری بۆ بەجێماوە، ھەر بۆیە دایکی لەیلا دەچێتە بنکڵێشەی خوشکەکەی کەدایکی شێرزادە و بەھەردووکیان وا لەشێرزاد دەکەن کە لەیلا بخوازێت، ھەرچەندە جیاوازی زۆر ھەیە لەنێوانیاندا لەرووی تەمەن و ئاستی خوێندن و جوانی و شتی تریش.
دوای ماوەیەک شێرزاد پەیوەندی لەگەڵ لەیلا دروست دەکات و دواتر دەچنەداخوازی مارەی دەکات، دوای دوو مانگ لەمارەکردنیش دەیگوێزێتەوە، ئەنجامدانی ئەو ھاوسەرگیرییە لەنێوان شێرزاد و لەیلا لەکاتێکدایە لەیلا پێشتر پەیوەندی خۆشەویستی لەگەڵ کوڕێک بەناوەی(فەرەیدون)ھەبووە، ھەر لەسەرەتاوە لەیلا و فەرەیدون لەسەر ئەوە رێکدەکەون کە لەیلا شوو بکات بەشێرزاد، بەڵام ئەمان پەیوەندیەکەیان ھەربمێنیێ بەمەرجێ جارجار لەیلا ھاوکاری ماددی فەرەیدون بکات، تەنانەت ئەم پەیوەندییە دایکی لەیلاش ئاگادارەبووە و زۆرجاریش رێخۆشکەربووە بۆئەوەی لەیلا و فەرەیدون یەک ببینن، تەنانەت دوای ھاوسەرگیریش ھاوکاریان دەکات بۆ بینینی یەکتر، بەجۆرێک پەیوەندییەکەیان نزیکدەبێتەوە دەگاتەئەوەی پەیوەندی سێکسیش لەنێوانیاندا دروست دەبێت و ئەمکارەش ھەر لەماڵی لەیلا دەکەن.
رۆژێک بەھۆی ئیش و کارەوە، شێرزاد بۆ شاری سلێمانی دەچێت و لەماڵەوە لای دایکی و پوری و لەیلا دەڵێت ئەمشەو ناگەڕێمەوە و لەسلێمانی دەبم، بۆیە لەیلاش ئەم ھەلە دەقۆزێتەوە و بەفەریدون دەڵێت:ئەمشەو وەرە بۆلام، چونکە شێرزاد لەماڵ نابێت و بەدایکیشی دەڵێ کە پوری لەگەڵ خۆی ببات بۆ ماڵی خاڵی و شەو لەوێ بمێننەوە، بۆئەوەی ماڵ چۆڵ ببێ بۆ خۆی و فەرەیدون، بەڵام ئێوارە شێرزاد لەسلێمانی کارەکەی تەواودەبێت و بڕیار دەدات بگەڕێتەوە ماڵەوە، کاتێک دەگەڕێتەوە ھەولێر و دەچێتەوە ماڵەوە سەیردەکات ماڵ چۆڵ دیارە و سەیارەیەکی نەناسراو لەحەوشەکەیاندایە، بۆیە بە ماڵەکەدا دەگەڕێت کەس نادۆزێتەوە و دەچێتە ژووری نوستنەکەی خۆیان و سەیردەکات لەیلا لەگەڵ کورێکدایە، دەستبەجێ دەست بۆ چەقۆیەک دەبات و ھێرش دەکاتە سەر ھەردووکیان، ھەرچەند فەرەیدون ھەوڵی راکردن دەدات، بەڵام شێرزاد دوو چەقۆ لە سکی فەرەیدون دەدات و دەستبەجێ لەویا دەیکوژێ و ھێرش دەکاتەسەر لەیلای ژنیشی و دوو چەقۆ لەویش دەدات، بەڵام لەیلا بریندار دەبێت و نامرێت، دواتر شێرزاد ھەر خۆشی پەیوەندی بە پۆلیسەوە دەکات و خۆی رادەستدەکات.
دوای لێکۆڵینەوە و وەرگرتنی وتەی لایەنەکان لەیلا و دایکیشی ددان بەراستییەکەدا دەنێن و شێرزادیش بەپێی ماددەی (٤٠٩) لەیاسای سزادانی عیراقی ماوەی سێ ساڵ زیندانی دەکرێت.
