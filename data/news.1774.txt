دۆناڵد تۆسك، سەرۆكی ئەنجومەنی یەكێتی ئەوروپا، پاش دانیشتنی تایبەتی وڵاتانی ناوچەی یۆرۆ لەسەر كێشە داراییەكانی یۆنان رایگەیاند، پێنج رۆژیان وەكوو دوایین مۆڵەت بۆ حكومەتی ئەسینا دیاریكردووە تا بەمەبەستی چارەسەر كردنی كێشە داراییەكانی، پەكیجێكی نوێ پێشنیار بكات.
تۆسك ئاشكرای كرد كە رێبەرانی وڵاتانی ناوچەی یۆرۆ رۆژی یەكشەممەی داهاتوو كۆبوونەوەیەكی تایبەت بە پێشنیارەكەی یۆنان ساز دەكەنء دوایین بڕیاری خۆیانی لەسەر دەدەنء ئاماژەی بەوەش كرد كە جگە لە وڵاتانی ناوچەی یۆرۆ وڵاتانی دیكەی یەكێتی ئەوروپاش بانگێشتی كۆبوونەوەكە دەكرێن.
حكومەتی چەپگەرای یۆنان بەڵێنی داوە رۆژی پێنج شەممە پێشنیارە نوێیەكانی پێشكەشی وڵاتانی ناوچەی یۆرۆ بكاتء ئەلێكسیس سیپێراس، سەرۆك وەزیرانی ئەو وڵاتەش لە لێدوانێكیدا لە پەرلەمانی ئەوروپا رایگەیاند پێشنیارە نوێیەكەمان بەقازانجی خەڵكی یۆنانء وڵاتانی ناوچەی یۆرۆ دارێژراوەء دڵنیام كە پێش تەواو بوونی وادە دیاریكراوەكە لەگەڵ یەكێتی ئەورووپادا رێكدەكەوین.
سیپێراس دووپاتی كردەوە كە یۆنان وڵاتێكی ئەوروپیەء نامانەوێ ببێتە هۆكارێك بۆ لێكترازانء دابەشبوونی ئەوروپیەكانء دووپاتی كردەوە كە كێشەی یۆنان كێشەیەكی ئەورووپیەء چارەسەر كردنەكەشی پێویستی بە هەوڵی سەرجەم ئەوروپیەكان هەیە.
