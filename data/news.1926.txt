بێگومان باسی زەنگی قوتابخانەکان ناکەم بەڵکو باسی زەنگی تەقینەوەی جەماوەر دەکەم .
بێزارییەکانی خەڵک خەریکە لە ژێر کۆنترۆڵ دەردەچێت .
بێ موچەیی و بێ کاری و سستی بازاڕو کەمی کارەباو کەمی سووتەمەنی و کەمی کۆی خزمەتگوزارییەکان یەخەی ژیانی رۆژانەی زۆرینەی جەماوەری گرتووە بە تایبەتی موچەخۆران و کرێکاران و ئەهلی بازاڕ .
ئەگەر زۆرێک لە خەڵکە شتێک پاشەکەوتیشیان هەبووبێت ئەوە چوار مانگ و نیوە موچەیان وەرنەگرتووە ، بێگومان ئەو پاشەکەوتەشیان خواردووە.
باشە لەمەو دوا چی بکەن ؟ ئایا بەراستی هیچ پارەو سەرمایەک لە کوردستاندا نیەو ئێمە لە بارێکی پڕ لە قەیرانی ئەوتۆداین کە لە رووی داراییەوە هەرەس بهێنین ؟
رەنگە جێگای خۆی بێت بپرسین بە راست حکومەت هیچ پارەیەکی نیە ؟ ئەی باشە پارەی ئەو نەوتەی بەردەوام دەفرۆشرێت لە کوێیە ؟ هەموو دەزانین نەوت زۆر دابەزیووە ، بەڵام خۆ دەبێ ئەگەر بڕەکە بەشی پێویستیش نەکات دیار بێت ؟ بەهەرحال گریمان ئێمە نەوتمان نەفرۆشتووەو ئەسڵەن نەوتیشمان نیە .
ئەی ئەو هەموو داهاتەی ناوخۆ لە کوێیە ؟ گریمان داهاتی ناوخۆشمان نیە ، ئەی ئەو نزیکەی هەشتا ملیار دۆلارەی کە تاکو ئێستا لە بەغداوە هاتووەتە کوردستان دەبێ هیچی لێ پاشەکەوت نەکرابێت ؟ باشە ئێمە زۆرجار ئەوەمان بەربای گوێ کەوتووە کە چەند بەرپرسێکی هەرێمی کوردستان لە پارتی و یەکێتی ملیاردێرن ؟ هەروەک یەکێک لەو بەرپرسانەی کوردستان کە خۆی گومانی ئەوەی لێناکرێت خاوەن کۆمپانیاو کۆشک و پرۆژەی ئابووری بێت ، پێش نزیکەی دووساڵ لە راگەیاندنەکانەوە گووتی پارەی ژێر زەمینەکان بهێننە دەرەوە.
دیارە ئەم بەرپرسە کە پێگەکەیشی لەناو یەکێتیدا لە ریزی پێشەوەیە ، بێ بنەماو بێ زانیاری قسەی لەوجۆرە ناکات .
کەواتە چی ئەوەی لە سەرچاوە جۆراوجۆرەکانەوە سەبارت بە بەرپرسە ملیاردێرەکان دەگوترێت و چ ئەوەشی ئەو بەرپرسەی یەکێتی سەبارەت بە پارەی ژێر زەمینەکان گووتی لە خۆوە نەهاتووەو بێ گومان کە دووکەڵ هەبوو دێیش هەیە .
واتە جەماوەری خەڵکی کوردستان هەقی خۆیەتی بڕوا بە حکومەت و حیزبەکان نەکات کاتێ بێ گوێدانە چۆنێتی بەڕێوەچوونی ژیانی خەڵکی سەرقاڵێ چەلەحانێی بێ ئەنجامی سیاسین لەسەر پۆست و پلەو بەردەوامبوون لەسەر زیاتر ئاڵۆزکردنی ژیانی خەڵکی .
چەلەحانێیسیاسی کوردی نانیشانی شانۆگەرییە بەناوبانگەکەی شکسپیرمان بیردەخاتەوە : چەقەنەی بێ ئارد ، یان هاژەو هوژەی بێ هۆ Much Ado About Nothing
ئێستا بارودۆخەکە لە رووی سیاسیەوە پڕ مەترسی دیارە لەو روانگەوە کە ناوچەکە بووەتە جێگای ململانێی زلهێزەکانی دنیاو ئەگەری گۆڕین و داڕشتنەوەی نەخشەی ناوچەکەو دیاریکردنەوەی سنوورەکان ئەگەرێکی چاوەڕوانکراوەو کوردیش نەک ئامادەباشی بۆ هەر ئەگەرێکی گرنگ نەکردووە ، بەڵکو ئێستا لە خراپترین باری دابەشبوون و پەرتەوازەیدایە .
پارتی وەکو حیزبی یەکەم زۆر کەمتەرخەم و بێباکە لە ژیانی خەڵکی کوردستان و لەوە ناچێت مێشێک میوانی بێت .
یەکێتیش سەرباری ئەوەی واینیشان دەدات کە دەیەوێت رۆڵی ناوبژیوان و رێکخەر ببینێت بەڵام لەراستیدا بە دەست کێشەکانی ناوخۆیەوە دەناڵێنێت و هیچ بڕیارێکی یەکگرتووی نیەو ئەو هەوڵانەشی لە شێوەی ناوبژیواندا دەیدات بۆ دوورخستنەوەی کێشەکانی ناوخۆیەتی یان لەراستیدا سەرکردایەتیەکەی بۆ خۆدزینەوە لە کێشە خنکێنەرەکانی ناوخۆی بە دەروەی خۆیەوە خەریک دەبێت .
ئەم ناتوانێت کێشەکانی خۆی چارەسەر بکات چۆن دەتوانێت کێشەی نێوان ئەوانی تر چارەسەر بکات .
کورد باشی گوتووە ئەگەر دەردەدار حەکیم بوایە چارەی دەردی خۆیی دەکرد .
گۆڕانیش دوای بێ دەنگ بوونی رێکخەرەکەی و شاردنەوەی هۆی ئەو دیارنەمانەو دوورخستنەوەیان لە سەرۆکایەتی پەرلەمان و لە حکومەتیش، هەریەک بۆخۆی قسەدەکات.
بەداخەوە ئەوانیش لە کۆمەڵێ منداڵی پێنەگیشتوو دەچن کە باوکیان بە گەنجی مردبێت و ئەوانی بە هەتیووی بەجێ هێشتبێت .
ئەوەی لە شاشەکان و کۆبوونە لەگەڵ یەکێتی دەبینرێت سەرکردەکانی ئەسای ناو یەکێتین کە پێموایە ئەگەر نەوشیروان مستەفا لە ژیانی سیاسیدا نەمێنێت ، پێکهاتەی راستەقینەی گۆڕان کە نەوە گەنجەکەن ، بە ئاسانی گوێ لەو بەرپرسە دێرینانەی یەکێتی ناگرن کە ئێستا لەگەڵ یەکێتی کۆدەبنەوەو رەنگە حەزیش بکەن بچنەوە ناو یەکێتی.
هیچ کام لەم سێ لایەنەش ئەوەیان پێوە دیار نیە کە بەتەنگ بێزارییەکانی خەڵکەوە بن .
بەڵکو لە خەمی پۆست و بەرژەوەندییە حیزبیەکانی خۆیاندان .
ئەگینا دەبووا هەرچۆنێک بێت هەوڵی دابینکردنی لایەنی کەمی پێداویستیەکانی خەڵکیان بدایە لە موچەو کارو ژیاندنەوەی بازاڕ .
بەهەرحاڵ ئاستی بێزاری خەڵک لە ئەندازە بەدەرەو جەماوەر دەکوڵێت .
بەڵێ خەریکە کاتی زەنگ لێدان دێت .
زەنگی ناڕەزایی خەڵک .
بیریشتان نەچێـت ئەوە ترسناکترین زەنگە .
ئێستا جەماوەر تۆراوەو دڵشکاوە لە حیزب و حکومەت .
تاکو ئێستا دانی بەخۆیدا گرتووە ، بەڵام گومان ناکرێت ئەگەر بە زووترین کات پێداویستیەکانی جێبەجێ نەکرێت ، زەنگە ترسناکەکە لێدەدات .
زەنگی راپەڕین .
راپەڕین دژی کێ ؟ بێگومان دژی سەرکردایەتی پارتی و یەکێتی .
دژی ملیاردێرەکان ، دژی خاوەنی ژێرزەمینە پڕ لە پارەکان.
دژی کۆمپانیاکانی حیزب .
دژی کۆمپانیاکانی بەرپرسان و ئەو کەسانەی بە پارەکانی ئەمان کاردەکەن .
دژی ئەوانەی بەرپرسن لە گەندەڵی و لە بەفیڕۆدانی داهاتی گشتی .
بۆیە پێویستە سەرکردایەتی پارتی یەکێتی لەوە تێبگەن بۆ جەماوەر زۆر گرنگ نیە کێ سەرۆکەو کێ وەزیرەو کێ گزیرە ، جەماوەر ژیانی دەوێت .
بە تایبەتیش دوای ئەوەی کە جەماوەر ئیدارەی خراپ و شکستخواردووی بیست و پێنج ساڵی بینیووەو بە بەرچاویشیەوە ئاشکرا دیارە کە چۆن لەسەر داهاتی گشتی و سامانی خەڵک ، حیزب و کۆمپانیاکانی حیزب و بەرپرسان و ئەیجنتەکانیان وەکو سوڵتان دەژین.
ئێستا جەماوەر بەرەو ئەوە دەچێت بڵێت نەک پارتی و یەکێتی و گۆڕان و ئیسلامیەکان با شەیتان حاکم بێت و ژیانمان دابین بکات .
بەڵێ ئەمە ئەو بۆچوونانەن کە هۆکاری دەرکەوتنیان خراپی و گەندەڵی حکومەت و حیزبەکانی کوردستانە ، ئەگینا جەماوەر هەر ئەو جەماوەرەیە کە بەعسی راماڵی .
لەوەی ئێستا خراپتربوونی باری ژیانی خەڵکی دەبێتە هۆی ئەوەی جەماوەر وێنەی ئێوەو بەعس هاوشێوە بکات .
هەرکات ئەوە لای جەماوەر رووبدات ، کۆنەستی کۆمەڵایەتی جەماوەر دەوروژێ ، ئەو کاتە هیچ هێزێک ناتوانێت رێگری لێبکات .
بۆیە من دەمەوێت لێرەوە سەرکردایەتی پارتی و یەکێتی لەوە ئاگادار بن کە لەبەردەم مەترسی تەقینەوەی جەماوەردان ، ئەگەر بە زووترین کات فریا نەکەون و هەنگاوی عەمەلی دەستبەجێ بۆ چاککردنی ژیانی روو لە هەرەسی خەڵک نەنین ، ئەوا کوردستان بەرەو تەقینەوە دەچێت و لەوەشدا دەکەوینە بەردەم ئەگەری دۆڕاندنی ئەوەی هەمانە ، چونکە بارودۆخەکە لەوە ترسناکترە تەحەمولی ئەو بێباکی و خامۆشیەی ئێوە بکات .
دڵنیابن ئەگەر جەماوەر پشتتان لێبکات نەک ناتوانن لەم بارودۆخە شلۆقەی ناوچەکەدا هیچ بۆ کورد دەستەبەر بکەن ، رەنگە ئەمەی ئێستاشمان لە دەست بدەین .
ئێوەش بەرپرسیارن لەهەر شتێکی خراپ کە رووبدات .
بەڵێ ئێستا خەریکە زەنگە ترسناکەکە لێدەدات .
ئەگەر بەم شێوەیە بێباک بن ، رەنگە ئەنجامەکەی سەرتان بخوات !
بۆیە لێرەدا ئەم نووسینە بەم دێڕەی حاجی قادر کۆتایی پێ دەهێنم :
