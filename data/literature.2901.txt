په‌رده‌یه‌ک درابوو به‌و په‌نجه‌ره‌یه‌دا، که‌ ئه‌یڕوانییه‌ سه‌ر کۆڵان، " نگین "ی ته‌مه‌ن 21 ساڵ به‌ زنجیرێکی باریکتر له‌ په‌نجه‌ گه‌وره‌که‌ی، له‌ پشتییه‌وه‌ هه‌ردوو ده‌ستی به‌سترابووه‌وه‌و زنجیره‌که‌ش به‌ پێچکه‌یه‌کی ئه‌ستوری قه‌نه‌فه‌ی ژووره‌که‌وه‌ کڵۆم درابوو.. ئه‌و شه‌وه‌ی ئاوا ڕۆژ کرده‌وه‌.. تا ئه‌و کاته‌ش نه‌یئه‌زانی چی ئه‌گوزه‌رێ.. ته‌واوی ڕووداوه‌که‌ی ئه‌و ڕۆژه‌ی ئه‌هێنایه‌وه‌ پێش چاوی خۆی:
 (( سه‌ربازه‌کان، ئه‌وی پێیان ئه‌وترا پێشمه‌رگه‌، به‌ کۆمه‌ڵ ئه‌چوونه‌ ماشێنه‌ سه‌ربازییه‌کانی خۆیانه‌وه‌، تۆپ و تانک و هه‌موو که‌ل و په‌له‌ جه‌نگییه‌کانی تر، چاویان لێ زیت کرانه‌وه‌ که‌ بێده‌نگ بن و هیچ نه‌ڵێن، زۆرێک له‌ ئازووقه‌و داووده‌رمان، هه‌ر جێهێڵران، که‌س نه‌یئه‌زانی چی ئه‌گوزه‌رێ.. عه‌گیدی برای که‌ ته‌مه‌نی 25 ساڵێک ئه‌بوو، به‌ شپرزه‌یی هاته‌وه‌ ماڵ و دایک باوکی تێگه‌یاند، له‌وه‌ی که‌ خه‌ڵک پێیان وایه‌ شتێکی خراپ ڕوو ئه‌دات، ئێمه‌ چی بکه‌ین؟ نگین که‌ گوێی له‌و قسانه‌ی براکه‌ی بوو هاته‌ ژووره‌وه‌.. باوکیان وتی جا چی ڕووئه‌دا؟ نه‌ ماشێنێک هه‌یه‌ پێی بچینه‌ شوێنێکی ترو نه‌ ئه‌وه‌نده‌ش پاره‌ هه‌یه‌ ماشێنی پێ بگرین، به‌و حاڵه‌ی دایکیشتانه‌وه‌ که‌ڵکی به‌ پێ ڕۆشتنمان نییه‌.. راستی ئه‌کرد، ماوه‌یه‌ک بوو دایکی نگین توشی هه‌ڵخزانی بڕبڕه‌ی پشت ببوو، جگه‌ له‌ داخورانی چه‌ند بڕبڕه‌یه‌کی لای خواره‌وه‌ش، نه‌ک توانای ڕۆشتنی نه‌هێشتبوو، به‌ڵکو ته‌خت له‌سه‌ر گازه‌رای پشت که‌وتبوو.. عه‌گید قسه‌ی خه‌ڵکی بۆ ئه‌گواستنه‌وه‌:
- ڕۆڵه‌ پێشمه‌رگه‌ ئه‌و که‌سه‌یه‌ تا مه‌رگی ئه‌جه‌نگێ، پێش مه‌رگی ئه‌که‌وێ، نه‌ک ئێمه‌ جێ بهێڵێ بۆ داعش و خۆی تێی قوچێنێ.. 
- چووزانم؟ وا باس هه‌ر باسی دیموکراتیه‌و ئێ خۆ ئه‌وانیش به‌شه‌رن.. ده‌سه‌ڵات چییه‌؟ له‌ ماڵی خۆماندا ئه‌مێنینه‌وه‌و خۆتان له‌ هیچ هه‌ڵمه‌قورتێنن...
ئه‌وه‌نده‌ی نه‌برد، ته‌قوتۆق که‌وته‌ ناو شارو له‌ چاو تروکاندنکدا چه‌ند چه‌ته‌یه‌کی داعشیی گه‌یشتنه‌ ماڵی نگین و هه‌ر له‌ جێدا دایک و باوکیان کوشتن و یه‌کێکیشیان په‌لی نگین ی گرت و به‌ زمانێک که‌ نگین تێی نه‌گه‌یشت شتێکی وت و پێش خۆی دا ))
نگین زۆر هه‌وڵی ئه‌دا دیمه‌نه‌کانی تر بهێنێته‌وه‌ به‌رچاوی، به‌ڵام ئه‌وی په‌ل و باڵ به‌ستکراو، توره‌که‌یه‌کی تاریکیش له‌سه‌ری هه‌ڵکێشرابوو، جگه‌ له‌ ناڵه‌و فیزاحی خۆی، هیچی تری نه‌ئه‌بیست و نه‌ئه‌بینی.
نگین نه‌یتوانی ئه‌و دیمه‌نه‌ بهێنێته‌وه‌ به‌ر چاوی خۆی که‌ به‌ چ ده‌ست و بردێک ابو سفاح العربی "خاوه‌نه‌ تازه‌که‌ی نگین" لای ئێواره‌که‌ی له‌ ژوورێکی خوێناویدا له‌ قیژه‌یه‌کی شه‌ڵاڵ به‌ خوێنی خۆیدا، تۆوی ئه‌ژدیهایه‌کی شێتی ڕژانده‌ هه‌ناویه‌وه‌.
ئه‌و دایک و باوکی به‌ کوژراویی بینی و خۆیشی به‌و ده‌رده‌ برا، که‌چی نه‌یئه‌توانی بگری، حه‌په‌سا بوو، واق وڕماو، پێ ئه‌چوو ئه‌و شۆکه‌ی گرتبووی کاری کردبێته‌ سه‌ر مێشکی و خانه‌ چالاکه‌کانی سڕیبێته‌وه‌.
ئه‌بو سفاحی عه‌ره‌بی ده‌رگای ژووره‌که‌ی کرده‌وه‌و قفڵه‌که‌ی باز کرد.. په‌لی نگینی گرت له‌گه‌ڵ خۆی بیباته‌ ده‌ره‌وه‌، به‌ڵام نگین توانای ئه‌وه‌ی نه‌بوو نه‌ ته‌کانێ بداته‌ به‌ر خۆی و نه‌ هه‌ڵسێته‌ سه‌ر پێی.. ابو سفاح گاڵته‌ی پێی ئه‌هات و که‌وته‌ شه‌ق لێدانی، به‌ قژ ڕایکێشا بۆ ده‌ره‌وه‌ی ژووره‌که‌و له‌به‌ر هه‌یوانه‌که‌دا ئه‌بو حارسی بانگ کرد تا نگینی بۆ بخاته‌ سه‌ر پێ.. 
نگین خوێندکاری کۆلیژی پزیشکیی بوو، عه‌گیدی برای به‌ڵێنی پێدابوو، که‌ هه‌موو شتێک ئه‌کا بۆ ئه‌وه‌ی خوێندن ته‌واو بکا، نگین له‌ زانکۆی موسڵ بوو، ئه‌یزانی نه‌خۆشییه‌ک هه‌یه‌ " هستریا یان شپرزه‌یی گۆڕاو Conversion Disorders " پێ ئه‌ڵێن، به‌و هۆیه‌وه‌ نه‌خۆش توشی ئیفلیجی ئه‌بێت و له‌ په‌ل و پۆ ئه‌که‌وێت، خۆی وا نیشاندا که‌ توشی ئه‌و شپرزه‌ بوونه‌‌ ده‌روونییه‌ هاتووه‌، به‌ تایبه‌ت که‌ ژینگه‌ی نه‌خۆشییه‌که‌ لای ئه‌و له‌باره‌و به‌ هۆی جوانییه‌ که‌م هاوتاکه‌شییه‌وه‌ هیچ چاره‌سه‌رێکی تری نه‌بوو بۆ ئه‌وه‌ی بکوژرێ، له‌م بژارده‌یه‌ زیاتر.
ابو حارسیش چه‌ند شه‌قێکی لێداو سه‌تڵێ ئاوی کرد به‌ جه‌سته‌یداو بێ سوود هه‌ندێ جموجووڵی پێ کرد، ئاگاداری ئه‌بو سه‌فاحی کرده‌وه‌ که‌ ئیفلیج بووه‌.. ئه‌بو سه‌فاحیش فه‌رمانیدا بیکوژن.. له‌و کاته‌دا فه‌رحان که‌ چه‌ته‌یه‌کی تر بوو له‌ گروپه‌که‌دا، داوای له‌ ئه‌بو سه‌فاح کرد به‌وی ببه‌خشێ، تێی گه‌یاند ئه‌و کچه‌ که‌ جوانییه‌کی تایبه‌تی هه‌یه‌، توشی بارێکی ده‌روونی هاتووه‌و ئه‌و ئه‌توانێ چاره‌سه‌ری بکات، ئه‌و کاته‌ پاره‌یه‌کی زۆرتریان بۆ ئه‌کا له‌وانی تر .. ئه‌بو سه‌فاح وه‌ک خه‌ڵات نگینی ڕاده‌ستی فه‌رحان کرد.
پاش ئه‌وه‌ی چه‌ته‌کان گه‌یشتنه‌ ناو شه‌نگال.. عه‌گید ڕێی گه‌ڕانه‌وه‌ی بۆ ماڵه‌وه‌ لێگیراو چه‌ته‌کان هه‌موو ڕێگه‌ سه‌ره‌کییه‌کانیان گرتبوو، به‌ ناچاریی له‌گه‌ڵ چه‌ند خێزانی ترو چه‌ندین که‌سی تر، ڕێی چیاکه‌یان گرته‌به‌ر، له‌ یه‌کێک له‌ کۆڵانه‌کاندا پیاوێکی پیر تفه‌نگێکی هێناو به‌ عه‌گیدی وت:
عه‌گید تفه‌نگه‌که‌ی وه‌رگرت و زانیارییه‌کی سه‌ره‌تایی زیاتریشی نه‌بوو له‌سه‌ر ته‌قاندن.. داوای له‌وانی تر کرد چ که‌سێ شاره‌زایه‌؟ ئه‌وانی تریش له‌ خۆی کۆڵه‌وارتر بوون.. تفه‌نگی دا به‌ شانیداو ملی ڕێیان گرته‌ به‌ر.
گه‌یشتنه‌ سه‌ر کۆڵانێکی تر، ته‌رمیێکی زۆریان بینی، که‌ تازه‌ گوللـه‌ باران کرابوون و هێشتا هه‌ر خوێنیان له‌به‌ر ئه‌چۆڕا، زۆرترینی تیربارانکراوه‌کان کوڕی گه‌نج و پیرو مناڵ بوون، هه‌ندێکیشیان وه‌ک کارمامز سه‌ربڕابوون... ئه‌م دیمه‌نه‌ عه‌گیدو ته‌واوی خه‌ڵکه‌که‌ی دڵنیا کرده‌وه‌ به‌وه‌ی گه‌ر بکه‌ونه‌ به‌ر ده‌ستی چه‌ته‌کان، ئه‌و چاره‌نوسه‌ چاوه‌ڕوانیانه‌.. دیمه‌نه‌که‌ عه‌گیدی زۆر توڕه‌ کرد، له‌وه‌ گه‌یشت ئه‌بێ پشت به‌ تفه‌نگه‌که‌ ببه‌ستێ و ئیتر ئه‌م که‌سێکی سڤیل نییه‌، ژیانی هه‌موو ئه‌وانی تریش له‌ سای هه‌ڵمه‌تی تفه‌نگه‌که‌دایه‌.. 
شاره‌که‌ بۆنی بارودی گرتبوو، دوکه‌ڵ له‌ هه‌موو کوچه‌یه‌کدا به‌ باڵای غه‌دری چه‌ته‌کان به‌رز ببووه‌وه‌، ده‌نگی ته‌قه‌و تۆپ باران و زریکه‌ی ژن و مناڵ نه‌بێ، سه‌دای بانگی مزگه‌وته‌کانیش نه‌مابوو، ئه‌و ماڵه‌ عه‌ره‌بانه‌ی له‌ شاره‌که‌دا مانه‌وه‌، که‌وتنه‌ چاوساغیی کردنی چه‌ته‌کان و شوێن پێی هه‌ڵاتووه‌کانیان هه‌ڵئه‌گرت.
چوار دانه‌ شه‌وو ڕۆژی ڕه‌به‌ق بوو، نگین هیچ شتێک به‌ گه‌روویدا نه‌چووبووه‌ خوارێ، ئه‌و دڵۆپه‌ ئاوانه‌ نه‌بێت که‌ فه‌رحانی چه‌ته‌ به‌ لۆکه‌ به‌ لێویدا ئه‌هێنا.. فه‌رحان له‌ گوندێکی بیابانه‌کانی سعودییه‌وه‌ هاتبوو، خوشک و دایک و هه‌ندێ له‌ خزمه‌ نزیکه‌کانی نه‌بێ، هیچ ئافره‌تێکی بێ په‌چه‌ نه‌بینیبوو تا ئه‌و کاته‌ی بوو به‌ چه‌ته‌و ژن و کچی ئه‌م وڵات و ئه‌و وڵاتیان تیا بینی.. ئاسه‌واری لیکێکی زه‌ردباو به‌سه‌ر ڕیشه‌ چڵکنه‌که‌یه‌وه‌ وه‌ک کلس ده‌رئه‌که‌وت، ددانی ڕه‌ش و هه‌رگیز نه‌شۆراوی به‌شێکی زۆری قێز لێهاتنه‌وه‌که‌ی بوون، به‌ هۆی هه‌وکردنی گوێیه‌وه‌ بۆنێکی زۆر ناخۆشی ده‌رئه‌دا، دیار بوو ماوه‌یه‌ک ئه‌بوو خۆی نه‌شتبوو، قژی به‌سته‌ به‌سته‌ ببوو، ڕه‌ق هه‌ڵگه‌ڕابوون.. به‌ قسه‌ی خۆی که‌ لای یه‌ک دوو چه‌ته‌ی تر درکاندبووی، یه‌کێ له‌ حۆرییه‌کانی به‌ خه‌ڵات پێ به‌خشراوه‌.. فه‌رحان چه‌ند ڕۆژێک بوو بایه‌خی بۆ ناو چه‌ته‌کان که‌متر ببووه‌وه‌، زوو زوو ئه‌گه‌ڕایه‌وه‌ ماڵ و ته‌ماشای چاوی نگینی ئه‌کرد، به‌ڵکو سه‌رخۆی هاتبێته‌وه‌، نگینیش وه‌ک ئه‌وه‌ی هه‌ر به‌ سکماک ئیفلیج بوو بێ، وا خۆی ده‌رئه‌خست.. شه‌وانه‌ فه‌رحان به‌ ئاسته‌م جێگاکه‌ی خۆی له‌ نگین جیا نه‌ئه‌کرده‌وه‌، تا سه‌گتۆپی ئه‌کرد، یان خه‌و ئه‌یبرده‌وه‌ هه‌ر دیقه‌تی ئه‌وی ئه‌دا.. دوای نوستنی ئه‌و یان چوونه‌ ده‌ره‌وه‌ی فه‌رحان، ئه‌و کاته‌ نگین ئه‌یتوانی دابنیشێ و جوڵه‌یه‌ک بکا، به‌ دوای چاره‌سه‌رێکدا ئه‌گه‌ڕاو عه‌قڵی په‌ی به‌ هیچ نه‌ئه‌برد.. ئه‌مشه‌و دوای نوستنی فه‌رحان هه‌ستی به‌ برسێتی کرد، نه‌یئه‌وێرا ته‌واو له‌ جێگاکه‌ش دوور بکه‌وێته‌وه‌، نه‌ک به‌خه‌به‌ر بێته‌وه‌.
دووان له‌ دراوسێ عه‌ره‌به‌ سوننه‌کانی ماڵی عه‌گید به‌ چه‌که‌وه‌ عه‌گیدو حه‌شاماته‌که‌یان به‌دی کرد، ده‌نگیان لێکردن و ئه‌و خه‌ڵکه‌ش که‌ ژماره‌یان به‌ دووسه‌د که‌سێک مه‌زه‌نه‌ ئه‌کرا، هه‌ر یه‌که‌و به‌ لایه‌کدا هه‌ڵاتن و خۆیان دایه‌ په‌ناو په‌سێر، دووانه‌که‌ ڕووه‌و خه‌ڵکه‌که‌ ده‌ستڕێژیان کردو زۆر به‌ ئاسانیی چه‌ند که‌سێکیان پێکا.. عه‌گید که‌ تا ئه‌و کاته‌ ته‌نها یه‌ک فیشه‌کیشی نه‌ته‌قاندبوو، سوچی دیوارێکی گرت و مشتی لێ گرتنه‌وه‌و هاڕه‌ی به‌ تفه‌نگه‌که‌ کرد، تفه‌نگه‌که‌ له‌ سه‌رسامیی عه‌گیدی ئه‌ڕوانی، ئه‌یزانی هه‌ڵگره‌که‌ی کارامه‌و سه‌رده‌رهاته‌ نییه‌، له‌ ده‌ستیا ئه‌بزواو دواتر ئامانجه‌که‌ی ناسییه‌وه‌ که‌ پێشتر به‌ ناهه‌ق یه‌کێک له‌ خاوه‌نه‌کانی کوشت و ئه‌میان فڕاند، ڕووی خۆی تێکردن و هه‌ردووکیانی له‌پ و ڕوو خست به‌ ده‌مدا، عه‌گید که‌ ته‌نها په‌نجه‌ی له‌ په‌له‌پیتکه‌که‌ توند ئه‌کرد، واقی وڕ مابوو له‌ نیشانه‌ شکێنیی خۆی، خه‌ڵکه‌که‌ش ئه‌و دیمه‌نه‌یان بینی که‌ چۆن عه‌گید بوو به‌ فریادڕه‌سیان، که‌وتنه‌ چه‌پڵه‌ کوتان و دوو گه‌نجیش به‌ ڕاکردن گه‌یشتنه‌ سه‌ر که‌لاکه‌کان و تاقم و تفه‌نگه‌که‌یان هێنا.. عه‌گیدو دوانه‌که‌ی تر به‌روپێش له‌ دوای خه‌ڵکه‌که‌وه‌ ئه‌ڕۆشتن و زوو زووش قاویان ئه‌دان که‌ پێ هه‌ڵگرن به‌ره‌و چیاکه‌.
که‌مێک به‌رپێ ئه‌بینرا که‌ نزیکی پێده‌شت بوونه‌وه‌، بینیان خه‌ڵکی شار وه‌ک خۆیان فریای پارچه‌ کولێره‌یه‌ک، جامێ ئاو، راخه‌ر، مه‌مکه‌مژه‌، هیچ هیچ شتێک نه‌که‌وتوون و سه‌ڵت و قوڵت ملی چیایان گرتۆته‌ به‌ر.
ده‌نگۆی کاره‌ساته‌که‌ دنیای ته‌نییه‌وه‌، سه‌ردێڕی هه‌واڵی میدیا جیهانییه‌کان له‌ شه‌نگاله‌وه‌ ده‌ستی پێ ئه‌کرد، چه‌ته‌کان به‌ شانازییه‌وه‌ باسی ده‌ستکه‌وته‌کانی خۆیان ئه‌کرد و پێش هه‌ر ده‌ستکه‌وتێکی تر، کچان و ژنانی ئێمه‌یان به‌ بازاڕه‌کانی موسڵدا وه‌ک غه‌نیمه‌ گێڕابوو، بازاڕێکیان بۆ کردنه‌وه‌و کڕین و فرۆشمان پێوه‌ ئه‌کرا.. شاره‌ کوردنشینه‌کان ماته‌مێکی قورس دایگرتن، چه‌ته‌کان وێنه‌ی غه‌نیمه‌کانیان بڵاو ئه‌کرده‌وه‌، ڕۆژێکی ڕه‌ش بوو.
نگین تا ئه‌و کاته‌ی دڵنیا بوو فه‌رحان له‌ خه‌وی قووڵدایه‌، جوڵه‌ی له‌ خۆی بڕیبوو، ئه‌وجا ڕاست بووه‌و دانیشت.. بیری له‌ هه‌ڵاتن کرده‌وه‌، به‌ڵام بێسوود بوو چون ئه‌یزانی فه‌رحان ئه‌وه‌نده‌ی دیقه‌ت داوه‌ دوا به‌ خانه‌ی ده‌م و چاوی ئه‌ناسێته‌وه‌.. نگین باکی به‌ ژیان نه‌مابوو، ئه‌و له‌و بڕوایه‌دا نابوو بتوانێ بگه‌ڕێته‌وه‌ ناو کۆمه‌ڵ، وایئه‌زانی ته‌نها خۆی و یه‌ک دوو کچی تر به‌و ده‌رده‌ براون، له‌به‌رئه‌وه‌ خۆکوشتنیشی به‌لاوه‌ ئاسایی بوو.. دوا بیرکردنه‌وه‌ی ئه‌وه‌بوو فه‌رحان بکوژێت و دواتریش خۆی.. 
  زۆر به‌ شێنه‌یی جوڵاو سه‌رنجی چووه‌ سه‌ر حه‌ربه‌و تفه‌نگه‌که‌ی فه‌رحان،که‌ له‌ژێر سه‌رینه‌که‌یه‌وه‌ دیار بوون، نه‌یوێرا ده‌ست بۆ تفه‌نگه‌که‌ ببا چون نه‌یئه‌زانی به‌کاری بهێنێ و گه‌ر ده‌ستی بدایه‌ته‌ تفه‌نگه‌که‌ش، ئه‌و خه‌به‌ری ئه‌بووه‌وه‌، ده‌ستی دایه‌ حه‌ربه‌که‌و به‌ هێواشیی له‌ ژێر سه‌رینه‌که‌ی فه‌رحان ده‌ری هێنا.
عه‌گید له‌ خه‌می دایک و باوک و خوشکه‌که‌یدا بوو، مه‌راق له‌سه‌ر چاوی نیشتبوو، چه‌ند که‌سێکی له‌ دراوسێ و خزمان بینی و هه‌واڵی بێسوودی لێ ئه‌پرسین، که‌سیان حاڵی له‌م باشتر نه‌بوو، هه‌ر یه‌که‌و به‌ده‌م ده‌ردێکه‌وه‌ ئه‌یناڵان.. تاریکه‌ڵانێکی نه‌بڕاوه‌ بوو، عه‌گید که‌ تا ئه‌و کاته‌ هیچ کاری به‌سه‌ر ده‌رکه‌وتن و ده‌رنه‌که‌وتنی مانگه‌وه‌ نه‌بوو، زوو زوو ئه‌یپرسی مانگ که‌ی ده‌رئه‌که‌وێ، ئه‌وانی تریش له‌سه‌ر نه‌شاره‌زایی خۆیان، هه‌ر یه‌که‌و سه‌ره‌ سه‌عاتێکی ئه‌وت..
  قیژه‌ی مناڵ و زریکه‌ی کچان و کۆکه‌ کۆک و هه‌ناسه‌ ته‌نگیی پیره‌کان، تێکه‌ڵ ببوون به‌ خه‌یاڵه‌ په‌رته‌وازه‌کانی عه‌گید، ئه‌و زیاتر له‌ خه‌می ئه‌وه‌دا بوو که‌ ئێسته‌ دایکی جیاواز له‌ باوکی و نگین خۆی بۆ عه‌گید کوشتووه‌ تا ئه‌م دره‌نگانی شه‌وه‌ به‌و هه‌موو به‌ڵایه‌ی شاره‌وه‌ نه‌گه‌ڕاوه‌ته‌وه‌، جاروبار وێنه‌ی کوژراوه‌کانی ناو کۆڵانه‌که‌ی بیر ئه‌هاته‌وه‌و ترسێک هوروژمی بۆ ئه‌هێناو دڵه‌ خورپه‌یه‌کی توندی ئه‌گرت، دواتر سه‌بووریی خۆی به‌وه‌ ئه‌دایه‌وه‌که‌ دایک و باوکی و نگین هیچیان له‌ هیچدا نییه‌ تا بکوژرێن، ئه‌و تا ئه‌و کاته‌ش له‌و باوه‌ڕه‌دا بوو ئه‌وانی شاریان گرتووه‌ مرۆڤ بن، به‌و شاره‌زاییه‌ که‌مه‌شه‌وه‌ که‌ له‌ ئیسلامی بیستبوو، ئیسلام ئاینی خۆشه‌ویستی و ئاشتییه‌، جاروبار به‌ زۆری زۆرداره‌کی خه‌مه‌که‌ی خۆی ئه‌ڕه‌وانده‌وه‌.
نگین قه‌مه‌که‌ی هه‌روا به‌ده‌سته‌وه‌ بوو، به‌رچاوی ته‌ڵخ ئه‌بوو و ڕۆشن ئه‌بووه‌وه‌، بیری له‌وه‌ کرده‌وه‌ چۆن به‌ شێوه‌یه‌ک قه‌مه‌که‌ دابێنێته‌وه‌، که‌ ده‌م و ده‌ست و له‌ جێدا فه‌رحان بکوژێ، فه‌رحان که‌وتبووه‌ سه‌ر لای ڕاست و پشت له‌ نگین.. تینوێتی زۆری بۆ هێنا، دڵه‌ڕاوکێ و شپرزه‌ییه‌کی بێ وچان، هه‌ست کردن به‌ برسێتیی و بێ توانایی.. 
  ئه‌و ماڵه‌ی فه‌رحان داگیری کردبوو، ماڵی ئه‌فسه‌رێکی سوپای ئێراقی بوو، که‌ پێش ده‌رکه‌وتنی داعش ئاوی هه‌ڵاتن و تێقوچانیان ڕشت.. ماڵێکی گه‌وره‌و پڕ له‌ ته‌داره‌ک و تفاقی ناو ماڵ، له‌ هیچی که‌م نه‌بوو پێداویستی ڕۆژانه‌ نه‌بێ، که‌ ئه‌ویش فه‌رحان له‌ مۆڵگه‌ی چه‌ته‌کان به‌ لێشاو ئه‌یهێنایه‌وه‌.
نگین چووه‌ چێشتخانه‌که‌و نانێکی زۆر و  چه‌ند پارچه‌ گۆشتێکی برژاوی دۆزییه‌وه‌، دیمه‌نی کوژرانی دایک و باوکی ئه‌ڕژایه‌ به‌رچاوی، وێنه‌ی عه‌گیدی برای به‌ کوژراوی، به‌ کوڵ ئه‌گریاو ده‌ستی به‌ ده‌میه‌وه‌ ئه‌گرت تا ده‌نگی ده‌رنه‌چێ.. که‌مترین پارچه‌ گۆشتی ئه‌کرده‌وه‌ پارووه‌که‌یه‌وه‌ به‌ دوو سێ پارووی تێکه‌ڵ به‌ فرمێسکی چاوو ته‌ڕایی لووتی، به‌ر دڵی گیرا.. ئاوی خوارده‌وه‌و هاته‌وه‌ سه‌ر جێگه‌که‌ی، فه‌رحان وه‌ک ورچی گه‌مه‌نه‌که‌ر له‌سه‌ر باره‌که‌ی خۆی نه‌گۆڕابوو.. کاته‌که‌ی به‌ گونجاو نه‌ئه‌زانی بۆ ڕاهێشتنی قه‌مه‌که‌و داهێنانه‌وه‌ی، متمانه‌ی به‌وه‌ نه‌بوو بتوانێ بیکوژێ، له‌وه‌ ئه‌ترسا فه‌رحان به‌ بریندارییه‌کی بچووکه‌وه‌ ده‌ربازی ببێ و پیلانی خۆ نه‌خۆش خستنه‌که‌ی ئاشکرا ببێ، له‌ مردن نه‌ئه‌ترسا، له‌وه‌ ئه‌ترسا که‌ به‌سه‌ری ئه‌هێنێ.
مانگه‌شه‌و تان و پۆی چیای شه‌نگالی ئاودامان داپۆشی ، خه‌ڵکه‌ بێده‌ره‌تانه‌که‌ تا سه‌ری چیاکه‌ هه‌ر ڕۆشتن، نه‌ئه‌وه‌ستان، وه‌ک ئه‌وه‌ی بیانه‌وێ له‌ ئارامیدا بگه‌نه‌ ئه‌وسه‌ری ڕێگاکه‌، به‌ ته‌واو بوونی به‌رزیی چیاکه‌ ئارام نه‌بوون، چه‌ته‌کان له‌ بناری شاخه‌که‌وه‌ به‌ نیازی ڕه‌شبگیرو قه‌تڵ و عام کردنی خه‌ڵکه‌ هه‌ڵاتووه‌که‌ به‌ره‌و ژوور هه‌ڵئه‌کشان، ده‌نگی ڕێژنه‌ی فیشه‌ک و ناو به‌ناو خومپاره‌ ئه‌بیسترا، کۆمه‌ڵێک شه‌ڕڤان گه‌یشتبوونه‌ دامه‌نی چیاکه‌و ڕووبه‌ڕوویان بوونه‌وه‌، عه‌گید وه‌ک ئه‌وه‌ی چه‌ند ساڵ پێشمه‌رگه‌ بووبێت، سه‌رباری خه‌می دابڕان و ماندووبوونی، به‌ پیر ته‌ق و تۆقه‌که‌وه‌ چوو، پێش ته‌قاندنی یه‌که‌م فیشه‌کی، شه‌ڕڤانه‌کان ئاگاداریان کرده‌وه‌ ده‌ست به‌و فیشه‌کانه‌وه‌ بگرێ که‌ پێیه‌تی و ته‌قه‌ی به‌ لێشاو نه‌کا..
شه‌ڕ گه‌رم بوو، چه‌ته‌کان بۆ به‌ده‌ستهێنانی غه‌نیمه‌کان، دڕندانه‌ په‌لاماریان ئه‌داو ئه‌وی ڕێی لێ گرتبوون، جه‌ربه‌زانه‌و به‌ وشیاریی زۆره‌وه‌ ڕێگرییان لێ کردن، هه‌ر له‌ سه‌ره‌تای شه‌ڕه‌که‌وه‌ که‌لاکی چه‌ته‌کان ئه‌و بناره‌ی ته‌نی.
سێ هه‌زار چه‌ته‌ کۆکرابوونه‌وه‌، ئه‌وترا سه‌ده‌سته‌ی چه‌ته‌کان "ئه‌بوبه‌کری به‌غدادی" هاتووه‌، 100 که‌سیان له‌ چه‌ته‌کان راسپارد وه‌ک سڤیڵ ئاماده‌ی ئه‌و مزگه‌وته‌ بن که‌ به‌غدادیی وتاری تیا ئه‌دات و دواتر مزگه‌وته‌که‌یه‌ن بۆ دیاری ئه‌کرێ، ته‌واوی ئه‌وانی تریش به‌ جبه‌خانه‌و چه‌کی پێویسته‌وه‌ پارێزگاری ناو شارو ده‌وروبه‌ره‌که‌ی و چوار ده‌وری مزگه‌وته‌که‌ ئه‌که‌ن.. فه‌رحان به‌ سه‌رده‌سته‌ی کۆمه‌ڵێک دانرا بۆ قه‌راغی شار.. ئه‌بو سه‌فاحی عه‌ره‌بییش یاوه‌ری به‌غدادیی ئه‌کرد.
فه‌رحان ویستی بگه‌ڕێته‌وه‌ سه‌رێکی نگین بدات تا دڵنیابێت له‌وه‌ی هه‌ڵنه‌ساوه‌ته‌وه‌، هیچ ده‌رفه‌تێکی بۆ نه‌ڕه‌خسا.. که‌س نه‌یئه‌زانی نگین ئه‌و هه‌موو ماوه‌یه‌ لای فه‌رحان ماوه‌ته‌وه‌، که‌س چاودێریی ئیفلیجێکی نه‌ئه‌کرد، ته‌نانه‌ت ئه‌بوسه‌فاحیش کاتێ هه‌موو ژن و کچه‌کانی تری لێوه‌رگرتنه‌وه‌ بۆ فرۆشتنیان، هۆشی به‌لای نگینه‌وه‌ نه‌مابوو داوای بکاته‌وه‌.. فه‌رحان زۆری پێ خۆش بوو، هه‌ر به‌ هه‌ڵسانه‌وه‌ی نگین، ئیتر ئه‌بێته‌ که‌نیزه‌کی خۆی، نقه‌ی له‌ خۆی بڕیبوو له‌و کاته‌دا.. ماشێن ڕێکخراو فه‌رحان فه‌رمانیدا هێزه‌که‌ سه‌ربکه‌ون که‌ ژماره‌یان 15 که‌س ‌بوو.
گه‌یشتنه‌ قه‌راغی شارو به‌ په‌له‌ خۆیان هاویشته‌ ناو ماڵانه‌وه‌ تا بگه‌نه‌ سه‌ربانه‌کان و له‌وێوه‌ چاودێری ئه‌و ده‌روازه‌یه‌ی شار بکه‌ن.. فه‌رحان دوو که‌سی تری له‌گه‌ڵ خۆی برد، پاش ئه‌وه‌ی ئه‌وانی تری پۆل پۆل کرد، ڕووی کرده‌ ماڵێک و یه‌کیان خۆی هه‌ڵدایه‌ سه‌ر دیوارو ده‌رگای له‌ودیوه‌وه‌ کرده‌وه‌..   
  ئه‌و ماڵه‌ له‌سه‌ر وه‌ختی هێرشه‌که‌ی داعشدا بۆ سه‌ر موسڵ، دوو کوڕو کچێکیان له‌گه‌ڵ گه‌له‌کوژییه‌که‌دا تیا چوو بوون، ته‌نها دایکێکی ته‌مه‌ن 50 ساڵ مابووه‌وه‌، باوکیان شۆفێری لۆری بوو، له‌ ڕووداوێکی ماشێندا پێش 2 ساڵ له‌وه‌به‌ر مردبوو.. ژنه‌ی 50 ساڵ هه‌موو هیوایه‌کی له‌ ژیان بڕابوو، ده‌ستی له‌ خۆی شتبوو، چاوه‌ڕوانی ده‌رفه‌تێک بوو تۆڵه‌یه‌ک بکاته‌وه‌ هه‌رچه‌ند بچوکیش بێ، تفه‌نگێکی کوڕه‌که‌ی له‌ ماڵه‌وه‌ هه‌بوو، کوڕه‌که‌ی پۆلیس بوو به‌ جلی ئاساییه‌وه‌ گیرا ئه‌و کاته‌ی گولـله‌بارانیان کرد، بێ ئه‌وه‌ی بزانن پۆلیسه‌.. ژنه‌ به‌رده‌وام تفه‌نگه‌که‌ی له‌سه‌ر ڕان بوو.. کاتێ چه‌ته‌ی یه‌که‌م خۆی هه‌ڵداو ئامبازی حه‌وشه‌که‌ بوو، ئه‌و ویستی بیکوژێ، به‌ڵام هه‌ر که‌ زانی به‌ره‌و ده‌رگای حه‌وشه‌ ئه‌چێ، چاوه‌ڕوانی کرد ئه‌وانی تریش بێنه‌ ژووره‌وه‌.. که‌ هه‌ر سێکیان هاتنه‌ ژووره‌وه‌ ده‌ستڕێژی لێکردن و فه‌رحان گولـله‌یه‌ک به‌ر سه‌ری که‌وت و هه‌ناسه‌ی ئاودیو نه‌بووه‌وه‌.. دواتر چووه‌ سه‌ریان بۆ ئه‌وه‌ی دڵنیاتر بێ له‌ کوشتنیان، هه‌رچی فیشه‌کی پێ مابوو، ڕشتی به‌ سه‌روچاویاندا.. پۆلێکی تر به‌ په‌له‌ هاتن و هه‌ر له‌وێدا ژنه‌یان کوشته‌وه‌.
دوو ڕۆژ بوو نگین نه‌یئه‌وێرا زۆر له‌ جێگه‌که‌ی دوور بکه‌وێته‌وه‌، ترسی ئه‌وه‌ی هه‌بوو فه‌رحان له‌ پڕدا بێته‌وه‌، برسێتیی زۆری بۆ هێنا، شه‌وێکی کش و ماته‌و له‌ دووی شه‌و تێپه‌ڕیوه‌و فه‌رحان هه‌ر دیار نییه‌، چه‌ندین غایه‌ڵه‌ی به‌ مێشکدا ئه‌هات:
   " فه‌رحان خۆی لێ داگرتووه‌و چاودێریی ئه‌کا... نا.. ئه‌یه‌وێت برسێتیی تینیم بۆ بهێنێ و بۆ خواردن بجوڵێم... جا کێ ئه‌ڵێ له‌ هێرشێکی تردا نییه‌ بۆ سه‌ر شاروچکه‌یه‌کی ترو منیش لێره‌وه‌ زینده‌قم لێی چووه‌؟ .. چوزانم خۆ ڕه‌نگه‌ هه‌ر ڕێی نه‌ده‌ن بێته‌وه‌، یان به‌ره‌و شوێنێک چووبێ... چاوی ده‌رئه‌هات، با من ده‌رگاکه‌ له‌مدیوه‌وه‌ کڵۆم بده‌م!
هه‌رکاتێ هاته‌وه‌ ئه‌ڵێم چاک بوومه‌ته‌وه‌و ده‌رگاشت لێ ناکه‌مه‌وه‌، به‌ زۆریش بته‌وێ بێیته‌ ژووره‌وه‌، خۆم ئه‌کوژم.... باجوو خۆ ئه‌مانه‌ گوێ به‌ کوشتنی که‌سیش ناده‌ن"
  ده‌رگای له‌ دیوی ناوه‌وه‌ کڵۆم دا، نانی خوارد و دڵی چووه‌ سه‌ر چا، ئه‌ویشی له‌ که‌وانته‌ری گه‌وره‌ی ماڵه‌که‌دا دۆزییه‌وه‌ و چای لێناو خواردییه‌وه‌.. که‌وته‌ گه‌ڕان به‌ ناو ماڵه‌که‌دا هه‌ر شتێکی جێی بایه‌خی ده‌ست بکه‌وێ و سوودێکی هه‌بێ.. هه‌ندێ جل و جۆڕی ده‌ست که‌وت و له‌ ناویاندا باڵا پۆشێکی ڕه‌ش، به‌ به‌ری خۆی گرت، دوو گیرفانی هه‌بوو، که‌ ده‌ستی پیا کرد، پاره‌یه‌کی به‌رده‌ست که‌وت، ژماردی:
 _ واو زۆر باشه‌، 35 هه‌زار دینار!!..
خێرا جله‌کانی گۆڕی و هه‌مووی کۆکردنه‌وه‌، له‌ په‌نجه‌ره‌که‌وه‌ به‌ ڕۆژ بینیبووی ژنان چ جلێک ئه‌پۆشن بۆ ده‌ره‌وه‌، به‌ دوای په‌چه‌دا گه‌ڕا، پارچه‌ قوماشێکی ڕه‌شی دۆزییه‌وه‌و عابایه‌کیش، ئه‌یتوانی قوماشه‌ ڕه‌شه‌که‌ ڕێک بخا بۆ په‌چه‌، ئه‌و کاته‌ بیرکردنه‌وه‌ی له‌ هه‌ڵاتن لا باشترین چاره‌سه‌رێک بوو.
"‌ ئه‌گه‌ر چه‌ته‌کان لێره‌ بارو بنه‌ نه‌خه‌ن و تێکیان بشکێنین، هه‌رچۆنێ بووه‌ خۆم ئه‌گه‌یه‌نمه‌وه‌ ماڵه‌وه‌، ئه‌چم دڵنیایان ئه‌که‌مه‌وه‌ که‌ زیندووم و ئه‌گه‌ر نه‌چمه‌وه‌ سه‌ر کاره‌که‌شم، خۆ ئاگام له‌و پیره‌مێردو پێرێژن و کچۆڵه‌یه‌ ئه‌بێت.. تا ئێسته‌ یه‌ک که‌سی تر له‌شاره‌وه‌ هاتووه‌، ئه‌ویش کێ ئه‌ڵێ به‌ هه‌وه‌سی خۆی قسه‌ ناکا؟ هه‌روایه‌، چۆن به‌و لێشاوه‌ی ئه‌و باسی ئه‌کا ئه‌و هه‌موو خه‌ڵکه‌ ئه‌کوژن له‌گه‌ڵ حزبه‌کاندا بوو بێ یان نه‌بێ... راست نییه‌، ئه‌ویش زۆری پێوه‌ ئه‌نێ.. ئه‌وانه‌ی خۆمان بینیمان، ڕه‌نگه‌ په‌یوه‌ندییان به‌ حزبه‌کانه‌وه‌ بووبێت و به‌ ماڵ و مناڵه‌وه‌ کوژرابن، به‌عسیش جاران وای ئه‌کرد... راسته‌ ئه‌مانه‌ش هه‌ر به‌عسین، به‌ڵام نا.. نا.. راست نییه‌ خه‌ڵکی تر ناکوژن، مه‌سه‌له‌ی بردنی کچ و ژنه‌کانیش هه‌ر زیاده‌ڕۆییه‌، ئه‌و هه‌تیوه‌ درۆ ئه‌کا"
  عه‌گید فیشه‌کی به‌ خه‌سار نه‌ئه‌دا، شه‌ڕڤانه‌کان خۆشیان ئه‌ویست، ئه‌ویش له‌ که‌سێکی بێوه‌یه‌وه‌، ببوو به‌ قاره‌مانێک له‌و کێوه‌دا که‌ لای خه‌ڵکه‌ هه‌ڵاتووه‌که، ناوبانگی بڵاو ببووه‌وه‌.. 
دووانیان به‌ ده‌ست و برد گه‌یشته‌ سه‌ری و بینیان پارچه‌یه‌کی بچوک به‌ر سه‌ری که‌وتووه‌و خوێنی لێ ئه‌چۆڕێ.
نگین گه‌یشته‌ سه‌رسوچی کۆڵانه‌که‌و مه‌فره‌زه‌یه‌ک چه‌ته‌ به‌سه‌ر شه‌قامه‌که‌دا به‌ خێرایی تێپه‌ڕین، سه‌ره‌تا زۆر ترسا گه‌ر له‌ ماشێنه‌که‌ بێنه‌ خواره‌وه‌و پرس و جۆی لێ بکه‌ن، چون ئه‌م ته‌نها پێناسێکی کچی ماڵه‌که‌ی پێ بوو به‌ ناوی ئیلهامه‌وه‌، که‌ هیچ شێوه‌یه‌کی خۆی تیا نه‌بوو ته‌نها گۆشه‌ی چاوی نه‌بێت.. دڵی به‌وه‌ خۆش بوو که‌ په‌چه‌ی به‌ستووه‌و ڕه‌نگه‌ ڕووی پێ ده‌رنه‌خه‌ن.. دواتر زه‌رزه‌نشتی زۆری ترسه‌ پێ پاساوه‌که‌ی خۆی کرد.
له‌ ڕاستیدا نگین هه‌ر به‌ گه‌یشتنی به‌ شه‌قامی گشتی خوار نه‌خۆشخانه‌ی گشتی، تاکسیه‌کی ڕێنمایی کرد بیبات بۆ گه‌راجی دهۆک.. شۆفێره‌که‌ به‌ ترس و دڵه‌ڕاوکێوه‌ تێی گه‌یاند که‌ ڕێی شاره‌کانی ده‌ره‌وه‌ی ده‌سه‌ڵاتی ئه‌مان مه‌ترسیداره‌و وا چاکتره‌ ئه‌گه‌ر سه‌ر به‌ خۆیان نییه‌ نه‌چێت.
ده‌رکه‌وت شۆفێری تاکسیه‌که‌ کورده‌و به‌وه‌ش متمانه‌ی زیاتریان به‌یه‌ک په‌یدا کرد، به‌جووته‌ که‌وتنه‌ باسکردنی خراپه‌کاریی و دڕندایه‌تی داعشه‌کان و نگین سۆراخی ته‌واوی شه‌نگالی کردو له‌وێدا تێگه‌یشت چی به‌سه‌ر شاره‌که‌یدا هاتووه‌.. شۆفێره‌که‌ ڕێوشوێنی حه‌وانه‌وه‌ی له‌ ماڵی بۆ نگین دابین کرد، پاش ئه‌وه‌ی حاڵی خۆی بۆ باسکرد.. شۆفێره‌که‌ باسی بارودۆخی ناوشاری کرد که‌ چۆن  شه‌وانه‌ گه‌نجانی کوردی موسڵ له‌ ترسی کوشت و بڕ، ماڵیان چۆڵ ئه‌که‌ن و ڕێی ڕۆژئاوا ئه‌گرنه‌ به‌ر، له‌به‌ر ئه‌وه‌ی ته‌نها سنورێکی بێ مه‌ترسیی بوو.. نگین ئه‌م هه‌واڵه‌ی به‌ گیان خۆش بوو، داوای لێکرد به‌ یه‌کیان بناسێنێ.
چه‌ته‌کان ئابڵوقه‌ی چیای شه‌نگالیان داو به‌ هه‌موو لایه‌کیدا بڵاو ببونه‌وه‌، ته‌نانه‌ت له‌ به‌شی باشوره‌وه‌ ده‌ستیان به‌سه‌ر هه‌ندێک به‌رزاییشدا بۆ گیرابوو.. شه‌ڕڤانه‌کان و ئه‌و گه‌نجانه‌ی چه‌کیان ده‌ست که‌وتبوو، زۆر ئازایانه‌ ئه‌جه‌نگان، خۆیان پلانی سه‌ربازیان دائه‌ڕشت و هه‌ر خۆشیان به‌سه‌ر میحوه‌ره‌کاندا بڵاو ببوونه‌وه، خۆیان نه‌بێ، که‌س نه‌بوو ده‌ستی بیانگاتێ‌.. هه‌موو بستێکی ئه‌و چیایه‌ شه‌ڕگه‌و میحوه‌ره‌.. خوێنی زیاتر له‌ سه‌د هه‌زار که‌سیان له‌ ئه‌ستۆ گرتووه‌، هه‌ر به‌ شکانی ئه‌وان، چه‌ته‌کان قه‌سابخانه‌یه‌ک له‌و چیایه‌دا چێ ئه‌که‌ن، له‌ مێژوودا وێنه‌ی نه‌بوو‌بێت.. 
  عه‌گید به‌ جۆرێک به‌رگری ئه‌کرد که‌س چاوه‌ڕوانی ئه‌وه‌ی لێ نه‌ئه‌کرد.. ته‌واو له‌گه‌ڵ شه‌ڕگه‌کاندا ڕاهاتبوو، له‌ هه‌ر لایه‌که‌وه‌ هێرش بهاتایه‌، زۆر به‌ خێرایی ئه‌گه‌یشته‌ ئه‌و جێگه‌یه‌و کاری نه‌کراوه‌ی ئه‌کرد.
گیانبازیی و ئازایه‌تی عه‌گید خۆڕسک نه‌بوو، ئه‌و هیچ هه‌واڵێکی خاووخێزانی پێ نه‌گه‌یشتبوو، تا ئه‌و هه‌موو شه‌ڕکردنه‌ی په‌رچه‌ کردار بێت.. نهێنییه‌که‌ له‌ پیاوێکی پیری به‌ساڵدا چووه‌وه‌ سه‌ری هه‌ڵداو ته‌نها ئه‌و زانی چالاکیی و بزێویی عه‌گید بۆ چی ئه‌گه‌ڕێته‌وه‌.
-نا کوڕم هیچ هێزێک ڕێکی نه‌خستوویت، ته‌نها ئه‌وه‌نده‌ هه‌یه‌ که‌ ویستت دادپه‌روه‌ر بیت و دوو که‌س به‌ر نه‌بنه‌ وێزه‌ی ئه‌م هه‌موو خه‌ڵکه‌و قه‌تڵ و عامیان بکه‌ن.. ئه‌و دوو که‌سه‌ " له‌یاسا ده‌رچوو" بوون و له‌ ده‌ره‌وه‌ی مرۆڤایه‌تی، باوه‌ڕیان به‌ هیچ یاساو ڕێسایه‌ک نه‌بوو، تۆ کارێکی باشت کردو خستتنه‌ ده‌ره‌وه‌ی ژیانکردن.. به‌ڵام تۆ شتێک ڕابه‌رت بوو بۆ پارێزگاریی کردن له‌وانی تر، ئه‌ویش ویژدانت بوو.. هه‌رچی هه‌وڵی بۆ بده‌یت، ئه‌توانی بیکه‌یت، گرنگ یه‌که‌مین هه‌نگاوه‌.. پشت نه‌که‌یته‌ ئه‌و خه‌ڵکه، وابزانه‌ هه‌موو دایک و باوک و خوشکه‌ تاقانه‌که‌تن.. میر حه‌سۆ ئامۆژگاریی زۆرتری عه‌گیدی ئه‌کرد، کاتێک فیشه‌کێکی قه‌ناس سه‌ری پێکاو خوێن فیچکه‌ی کرده‌ سه‌ر‌ جه‌سته‌ی عه‌گید.
میرحه‌سۆ پێش ئه‌وه‌ی بکوژرێ، ڕێنمایی شه‌ڕ کردن و خۆپاراستنی ئه‌دا به‌ عه‌گید، ئه‌و‌ نه‌شڵه‌ژانی عه‌گیدی پێخۆش بوو له‌ ته‌قه‌ کردنه‌که‌یدا، هه‌ڵوێسته‌و خۆپاراستنه‌که‌ی زۆر پێ گرنگ بوو، سه‌رسام بوو به‌ نیشانه‌ پێکانه‌که‌ی، ئه‌یزانی پاڵنه‌ره‌که‌شی به‌رژه‌وه‌ندی نییه‌، ئه‌م بنه‌مایانه‌ له‌ شه‌ڕی پارتیزانیدا به‌سن بۆ ئه‌وه‌ی درێژه‌ به‌ مانه‌وه‌ بده‌یت و به‌رده‌وام زیانیش به‌ دوژمن بگه‌یه‌نیت.. ئه‌م بنه‌مایانه‌ تاکی پاڵه‌وان بینا ئه‌کات و به‌ سروشتیی مرۆڤیش، پاڵه‌وان له‌ ئه‌ده‌بیاتی میللیدا ئه‌بێته‌ وه‌گه‌ڕخه‌ری هه‌ر جوڵانه‌وه‌یه‌ک، خه‌ڵکێکی زۆر له‌ ده‌وری کۆئه‌بنه‌وه‌ به‌ مه‌به‌ستی شانازی پێوه‌کردن و چاولێکردنی.. میرحه‌سۆ که‌ له‌ شۆڕشه‌کاندا پێشمه‌رگه‌ بوو، باش ئاگاداری شه‌ڕی پارتیزانیی بوو، هه‌موو ئه‌م راسپاردانه‌ی به‌ عه‌گید به‌خشیی، خۆی وته‌نیی: 
   ‌ناوو ناوبانگی عه‌گید به‌و برسێتیی و له‌ تینوانا وشک هه‌ڵگه‌ڕانه‌ی سه‌ر چیا، ویردی سه‌ر زاری هه‌مووان بوو، مناڵێکی 4 ساڵه‌ پێش ئه‌وه‌ی به‌ ده‌می وشکه‌وه‌ به‌ هۆی سکچوونه‌ زۆره‌که‌یه‌وه‌ سه‌ر بنێته‌وه‌، به‌ باوکی وتبوو:
سه‌رچیا، بوو به‌ جێگه‌یه‌ک، به‌ ئاسانیی ئاکارو ده‌ره‌نجامی پڕوپووچییه‌کانی مرۆڤت تیا ئه‌بینی، زه‌بروزه‌نگ گه‌یشتبووه‌ به‌رزترین ئاست، برسێتیی تینی بۆ گه‌وره‌کانیش هێنا بوو نه‌خوازه‌ڵا مناڵان، ئاو قاتیی بوو، به‌رده‌ڵان پێخه‌ف و کزه‌ی جه‌رگی دایکان و باوکانیش نه‌ک مرۆڤ، شاخه‌که‌ی ئه‌کوڵان.. ته‌نها که‌سێک که‌ له‌و کاته‌دا هانای بۆ ئه‌براو بێده‌نگ بوو،لێی ئه‌پاڕانه‌وه‌و ورته‌ی نه‌ئه‌هات و بێباک بوو، هه‌ر خوا بوو.. به‌ ناچاریی خه‌ڵکه‌که‌ ڕوویان کرده‌وه‌ عه‌گیدو به‌ گریان و پاڕانه‌وه‌وه‌ ئه‌یانوت:
  نه‌ک عه‌گید، چڵه‌پوشێکیش بۆ ئه‌و خه‌ڵکه‌ هه‌ر جێی ئومێد بوو، تا ئه‌و کاته‌ش که‌ 10 مناڵ و ژن تیاچووبوون، نائومێدیی ته‌نها چه‌که‌ره‌ی کردبوو، هیچی تر.
به‌ ڕێگه‌ی قاچاخ نگین و هاوه‌ڵه‌کانی گه‌یستنه‌ ناوچه‌ی هۆل، ئه‌و ناوچه‌یه‌، شه‌ڕڤانه‌کان ده‌مێک بوو ئازادیان کردبوو.. زۆر به‌ گه‌رمیی پێشوازیی له‌ نگین کرا، کاتێک تێی گه‌یاندن ئه‌و کچی شه‌نگاله‌.. نگین هه‌ر له‌ ڕێوه‌ داوای لێکردن فێری هونه‌ری شه‌ڕی بکه‌ن، کۆمه‌ڵه‌ کچێکی شه‌ڕڤان، داواکه‌یان په‌سه‌ند کردو پێیان ڕاگه‌یاند ئه‌و سبه‌ی به‌شداریی خولی ڕاهێنان ئه‌کات و 17 ڕۆژ به‌رده‌وام ئه‌بێ.. نگین له‌وه‌ به‌ په‌له‌تر بوو، ماوه‌که‌ی پێ زۆر بوو، داوای ئه‌وه‌ی ئه‌کرد ته‌نها بتوانێ ته‌قه‌ بکات و هیچی تر.. له‌گه‌رمه‌ی قسه‌دا شه‌ڕڤانێک ناوی کۆبانی هێنا:
کار به‌خێر گه‌ڕا، هه‌ر پاش حه‌سانه‌وه‌یه‌ک، نگین له‌گه‌ڵ کچێکی هاوه‌ڵی گه‌یشتنه‌ حه‌سه‌که‌و هه‌ر ئه‌و ڕۆژه‌ بۆ قامیشلی و بۆ دێرک و خانکێ، ڕێنماییان کرد له‌ زاخۆ بچێته‌ لای ئاسۆ ناوێک، ڕێگه‌و جێگه‌یان بۆ وه‌سف کرد، تا له‌وێوه‌ بچێته‌ تورکیاو له‌وێشه‌وه‌ ‌بگاته‌ کۆبانی.
هێزه‌ شه‌ڕڤانه‌کان سه‌رکه‌وتوو بوون له‌ کردنه‌وه‌ی ڕێگه‌یه‌ک له‌ ڕۆژئاواوه‌ بۆ سه‌ر چیاکه‌و ئه‌وه‌نده‌ی پێیان کرا، پێداویستییه‌ سه‌ره‌تاییه‌کانیشیان له‌گه‌ڵ خۆیاندا برد.. گه‌ر ئه‌و شه‌وه‌ شه‌ڕڤانه‌کان نه‌گه‌یشتبان، چه‌ته‌کان به‌ هۆی زۆریی ژماره‌یان و ئه‌و چه‌که‌ قورسانه‌ی دۆسته‌ دوو ڕووه‌کانمان بۆیان ده‌سته‌به‌ر کردبوون، ئه‌گیشتنه‌ سه‌ر چیاکه‌و هیچ که‌س نه‌یئه‌ویست به‌ گه‌یشتنی چه‌ته‌کان، بیهێنێته‌ به‌ر چاوی خۆی، چی ڕوو ئه‌دات..
  کاتێک شه‌ڕڤانه‌کان گه‌یشتن، به‌ هیچ کلۆجێک بیریان له‌و هه‌موو ژماره‌ زۆره‌ی هه‌ڵاتووه‌کانی شه‌نگال نه‌کردبووه‌وه‌.. ئێزدییه‌کان ئه‌و چیایه‌ به‌ پیرۆز ئه‌زانن، پێیان وایه‌ له‌ هه‌موو میحنه‌تێکدا، ئه‌و چیایه‌ ته‌نها داڵده‌ی ڕاسته‌قینه‌یه‌و ته‌نها ئه‌و شوێنه‌ پیرۆزه‌ له‌ توانایدایه‌ بیان پارێزێ، به‌و هۆیه‌وه‌ زۆرترینی خه‌ڵکه‌که‌ به‌ چیاکه‌دا هه‌ڵگه‌ڕا بوون.
ئاو گه‌یشته‌وه‌ سه‌ر لێوی شه‌قاری ئه‌و هه‌موو خه‌ڵکه‌ بێ پشتیوانه‌، بڕێک پسکیت و نان به‌ر ده‌ستی هه‌ندێک که‌وتن و مناڵان ڕه‌پێش ئه‌خران، داووده‌رمانێکی که‌م گه‌یشت و ئه‌وانه‌ی توانایان له‌ده‌ست دابوو، که‌مێک چاره‌سه‌ر کران، زۆر به‌خێرایی ده‌سته‌به‌ره‌ دروستکرا بۆ ئه‌وانه‌ی توانای ڕۆشتنیان نه‌مابوو، هه‌ندێکیان به‌ هیمه‌تی ئه‌و خه‌ڵکه‌ی بۆ هاوکاری هاتبوون له‌گه‌ڵ شه‌ڕڤانه‌کاندا، به‌ره‌و ڕۆژئاوا به‌ڕێکران.
ئه‌و شه‌وه‌ تا به‌ره‌ به‌یان شه‌ڕێکی خوێناویی گوزه‌راو جارێکی تریش عه‌گید گوللـه‌یه‌ک تیغی کردو باڵی زامدار کرد، بيڵام سه‌نگه‌ره‌که‌ی چۆڵ نه‌کردو نه‌گه‌ڕایه‌وه‌ ناو خه‌ڵکه‌که‌.. که‌لاکی چه‌ته‌و ده‌وه‌نه‌ تاریکه‌کان له‌و شه‌وه‌دا هه‌ڵاوێرد نه‌ئه‌کران، ژماره‌یه‌کی بێ ئه‌ندازه‌یان لێ کوژراو کورد وه‌ته‌نیی: به‌سه‌ری شکاو و قونی دڕاوه‌وه‌ دامێنی چیاکه‌شیان له‌ ده‌ستدا.
له‌ ناو خه‌ڵکه‌که‌دا وا بڵاو بووه‌وه‌ که‌ عه‌گیدو چه‌ند شه‌ڕڤانێک هه‌ڵمه‌تێکی ئازایانه‌یان بردووه‌و ئابڵوقه‌ی به‌ری ڕۆژئاوایان ‌شکاندووه‌، به‌تایبه‌ت کاتێک ده‌مه‌و به‌یان گه‌ڕایه‌وه‌و خه‌ڵکه‌که‌ باڵه‌ پێچراوه‌که‌یان بینی.. هه‌رچه‌ند عه‌گید ئه‌یویست راستییان تێ بگه‌یه‌نێت، وێنه‌ی ئه‌و لای ئه‌وانی تر زیاتر هه‌ڵئه‌کشاو پێیان وابوو له‌ بێ هه‌وایی خۆیه‌وه‌ وا ئه‌ڵێ.
پێش ئه‌وه‌ی نگین بگاته‌ زاخۆ، ئاسۆ په‌ڕله‌یه‌کی بۆ هاتبوو، داوای لێکرا بوو، چه‌ند که‌سی چالاک لای خۆی شک ئه‌با، بینێرێته‌ خانکێ، لێقه‌وماوه‌کانی سه‌ر چیا پێویستیان به‌ هاوکارییه‌کی زۆره‌.. ئه‌ویش به‌ ڕۆڵی خۆی خه‌ڵکه‌ چالاکه‌کانی ئاگادار ئه‌کرده‌وه‌، تا ئه‌و کاته‌ی نگین خۆی کرد به‌ ژووردا، هه‌ر به‌ سه‌رنجدانێکی وردی نگین، داواکه‌ی ئاراسته‌ی ئه‌ویش کرد.
- جیاوازییان نییه‌، هه‌ر ئه‌وه‌نده‌ی ڕێگه‌ی هاتن و چوون کرایه‌وه‌و بتوانرێ خه‌ڵکه‌که‌ ڕزگار بکڕێت، بگه‌ڕێوه‌ بۆ کۆبانی، جارێ وه‌زعی ئه‌وێ باشتره‌، به‌ڵام سه‌ر چیا پێویستیی به‌ توانای هه‌موومانه‌.
بن به‌ردێک بووه‌ جێی حه‌وانه‌وه‌ی عه‌گید، ئه‌و ڕاکشابوو تفه‌نگه‌که‌ی پێش خۆی نوست.. ئه‌وه‌ یه‌که‌مجار بوو عه‌گید بۆ حه‌وانه‌وه‌ بگاته‌وه‌ ناو خه‌ڵکه‌که‌و بێ ئه‌وه‌ی وه‌ک شه‌ڕکه‌ره‌ پاڵه‌وانه‌که‌بیناسنه‌وه، ئه‌و بن به‌رده‌ی ئاوه‌دان کرده‌وه‌.. ‌دلۆڤانی هه‌رزه‌کار، که‌ چه‌ندین وێنه‌ی ئه‌فسانه‌یی له‌ خه‌یاڵی خۆیدا بۆ عه‌گید کێشابوو، چه‌ندین سه‌رکێشیی و شه‌ڕی گیانبازیی به‌ زه‌ینیدا ئه‌هاتن و ئه‌چوون، که‌ عه‌گید به‌ هیچ جۆرێک پڕکێشیی ئه‌وه‌ی نه‌کردووه‌ بیری لێ بکاته‌وه‌.. باوکی دلۆڤان ڕاستییه‌که‌ی زانیبوو که‌ ئه‌و که‌سه‌ عه‌گیدی پاڵه‌وانه‌، به‌ نهێنی نیشانی ئه‌وی دابوو.. ‌دلۆڤان هه‌ستی به‌ مه‌ترسیی ئه‌کرد له‌سه‌ر ژیانی ئه‌و پاڵه‌وانه‌ خوڵقێنراوه‌و به‌ ده‌یان جوڵه‌ی سوپه‌رمامانه‌ی له‌ خه‌یاڵدا بوو، گه‌ر یه‌کێک بیه‌وێت له‌ نمونه‌ باڵاکه‌ی ئه‌و " عه‌گید " نزیک بێته‌وه‌.. بوو به‌ ئێشکگریی ئه‌و بستۆکه‌ شوێنه‌ی که‌ عه‌گید گه‌نجانه‌ خۆی تیا کووڕ کردبووه‌وه‌و نوستبوو.
دلۆڤان به‌ ئه‌زموونی که‌می خۆیه‌وه‌ ئه‌یڕوانییه‌ کۆی ڕووداوه‌کان، پاش و پێشی ئه‌کردن و هه‌ندێکجار به‌هۆی مۆنتاژێکی زه‌ینییه‌وه‌، تێکه‌ڵ و پێکه‌ڵیش ئه‌بوون.. ئه‌و پێی وابوو ئیتر هیچ که‌س و هیچ شتێک جێی متمانه‌ نییه‌، عه‌گید نه‌بێ، ڕاستگۆ بوو له‌ ده‌ربڕینه‌که‌یدا، سه‌رسامییه‌ زۆره‌که‌ی وایکرد پێی بڵێ:
_ نا دلۆ گیان، له‌شه‌ڕدا ناکرێ هه‌ر چاوم له‌سه‌ر تۆ بێ، له‌شه‌ڕدا خه‌ڵکیی وه‌ک ئێره‌ هێمن و مرۆڤدۆست نیین، فیشه‌ک به‌ سه‌رگه‌ردانیی دێت و ئه‌چێ، نازانی خۆی به‌ چ ماڵێکی دڵدا ئه‌کا.. هه‌ندێ که‌س دڵنیایه‌ له‌وه‌ی زوڵم له‌ که‌سێکی تر ئه‌کا، که‌چی نیشانی لێ ئه‌گرێته‌وه‌، ئاستانه‌ی قه‌ره‌وڵه‌کان تاریکن، بۆیه‌ ناکرێ تۆ له‌ مه‌ترسیی هه‌ڵکێشم.
لای ئێواره‌ بوو، عه‌گید ئه‌یویست بگه‌ڕێته‌وه‌ سه‌نگه‌ره‌کان و ماڵئاوایی له‌ دلۆڤان بکا، هه‌واڵیان هێنا که‌ که‌تیبه‌یه‌کی سه‌ربازیی له‌ پیاوانی ئێزدیی پێکهێنراوه‌و داوایان له‌ عه‌گید کردووه‌، سه‌رپه‌رشتیی و ڕێنوێنییان بکات.
نگین له‌ چادرگه‌ی نه‌ورۆز له‌ دێرک، که‌ تازه‌کیی بۆ دابه‌زیوه‌کانی سه‌ر چیا کرابووه‌وه‌.. له‌گه‌ڵ چه‌ندین ماڵه‌ خزم و ناسیاو دانیشت و به‌ نائومێدیی و دڵشکاوییه‌کی زۆره‌وه‌ هه‌واڵی عه‌گیدی ئه‌پرسی.. به‌ ئاخ هه‌ڵکێشان و به‌زه‌ییه‌وه‌ دڵنیایان ئه‌کرده‌وه‌ که‌ نه‌بینراوه‌.. ژنێکیان ناوی عه‌گیدی هێنا:
- قاره‌مانێک له‌و چیایه‌ وه‌ک باو بۆران هه‌ڵی کردووه‌، له‌ هه‌ر شوێنێکه‌وه‌ چه‌ته‌ هێرشی کردبێ، به‌ چه‌خماخه‌ی خۆی سوتاندوونی، ئه‌ڵێن له‌ چاو تروکانێکدا له‌ به‌ری باشووره‌وه‌ گه‌یشتووه‌ته‌ باکورو ئه‌م دیو و ئه‌و دیوی چیاکه‌و ناهێڵێ هیچ چه‌ته‌یه‌ک به‌ ساغیی بگه‌ڕێته‌وه، بیستم که‌ به‌ ته‌نها به‌ری به‌ 100 چه‌ته‌ زیاتر گرتووه‌و که‌سیان نه‌گه‌ڕاونه‌ته‌وه‌، ئا ئا یه‌ک که‌سیان نه‌گه‌ڕاوه‌ته‌وه‌، ئه‌ڵێن مه‌له‌ک تاوس ئه‌وی هه‌ڵبژاردووه‌ چیاکه‌و خه‌ڵکه‌که‌ی بپارێزێ و به‌رده‌وام چاوی له‌ سه‌ریه‌تی و تینی وزه‌ی خۆی پێ به‌خشیوه‌، ناوی عه‌گیده‌، تۆ بڵێی براکه‌ت نه‌بێ؟
-  ‌نه‌ بابه‌ ئه‌وه‌ تۆ ئه‌ڵێی چی؟ عه‌گیدی داماو له‌ ژیانیدا ده‌ستی له‌ که‌س ڕاست نه‌کردووه‌ته‌وه‌، مێشێکی نه‌کوشتووه‌، ئه‌وه‌ تۆ ئه‌ڵێی چی؟ باوکم ئه‌وه‌نده‌ مه‌ترسییه‌کانی خستبووه‌ به‌رده‌می، داماوه‌ له‌ سێبه‌ره‌که‌ی خۆیشی سڵی ئه‌کرده‌وه‌، نه‌ بابه‌، دیاره‌ ئه‌ویشم تیاچووه‌ به‌خوا " گریان".
ئاو گرنگ بوو له‌و گه‌رمای ئابه‌دا بۆ ئه‌وانه‌ی له‌سه‌ر چیاکه‌ مابوونه‌وه‌، خه‌ڵکی ڕۆژئاوا به‌ گشتیی تا‌نکه‌ره‌ ئاویان به‌ درێژایی زیاتر له‌ 100 کیلۆمه‌تر به‌ ڕێ ئه‌کردو ئه‌یانگه‌یانده‌ دامێنی چیاکه‌، له‌وێشه‌وه‌ هه‌موو خه‌ڵک سه‌رقاڵی سه‌رخستنی ئاوه‌که‌ بوون بۆ سه‌رچیا.. که‌ تانکه‌رو بار هه‌ڵگره‌کان ئه‌ڕۆشتن ئاوو نانیان ئه‌برد، که‌ ئه‌شگه‌ڕانه‌وه‌ ئه‌وه‌نده‌ی بکرایه‌ خه‌ڵکه‌که‌یان ئه‌گه‌یانده‌ شوێنه‌ ئارامه‌کان.. هه‌ڵمه‌ته‌که‌و دڵسۆزیی خه‌ڵکی ڕۆژئاوا به‌ جۆرێک بوو، که‌ ته‌نها له‌ دوو ڕۆژیی یه‌که‌میدا له‌ شه‌ست تا حه‌فتا هه‌زار لێقه‌وماویان گه‌یانده‌ چادرگه‌کان، وای لێهات چادرگه‌کانیش توانای وه‌رگرتنی که‌سی نه‌مابوو، ئیدی ئه‌گه‌ڕێنرانه‌وه‌ دیوی باشورو له‌ دهۆک نیشته‌جێ کران.
  "
که‌س که‌سم نه‌ما، نه‌ک پێزان، ئیتر که‌سیش منی به‌م ئه‌تککراویه‌‌ ناوێ، خۆ هه‌موو دنیاش ئه‌زانێ چی گوزه‌راوه‌، به‌ڵام خۆیانی لێ نه‌بان ئه‌که‌ن و ناهه‌قیشیان نییه‌، که‌ڵبه‌ی خه‌ڵک به‌ردیش کوناوده‌ر ئه‌کا، نه‌ک بیرکردنه‌وه‌ی که‌سه‌کان.. ڕاستیه‌که‌ی منیش که‌سم ناوێ، ئه‌وه‌نده‌ مرازم حاصڵ بێ، عه‌گید ببینمه‌وه‌، هیوایه‌کم هه‌ر ماوه‌ جارێ، دڵنیا نیم کوشتبێتیان، ته‌نها مه‌گه‌ر به‌خته‌ ڕه‌شه‌که‌ی من وا بکا هه‌واڵی یه‌کجاره‌کی تیاچوونی ببیستم " به‌کوڵی گریانه‌وه‌" ئۆهـ خوا له‌ هه‌موو شتێک ئه‌بوورم، له‌وه‌یان نا "
  به‌ده‌م سه‌رکه‌وتنه‌وه‌ بۆ چیاکه‌ نگین ئاوا بیری ئه‌کرده‌وه‌، ته‌واو شه‌که‌ت بوو، له‌و تانکه‌ره‌شدا که‌ گه‌یاندییه‌ بناری چیا، ته‌نها ده‌ستێکی جێی بووه‌وه‌، ئه‌ویش شوفێره‌که‌ جامی لای خۆی بۆ کرده‌وه‌ تا ده‌ستی بخاته‌ ناوه‌وه‌ی ده‌رگاکه‌و خۆی پیا هه‌ڵواسێ.. له‌و کاته‌وه‌ی له‌ موسڵیشه‌وه‌ ده‌رچووه‌، هه‌ر خه‌ریکی هات و چوونه‌و نه‌سره‌وتووه، ئێستاش وا دوو ده‌به‌‌ی 20 لیتری ئاوی هه‌ڵگرتووه‌و به‌ چیادا سه‌رئه‌که‌وێ، ناو به‌ناو پشتێک ڕاست ئه‌کاته‌وه‌و ئاره‌قه‌یه‌ک ئه‌سڕێ، دواتر ملی لاری شۆڕ ئه‌کاته‌وه‌و تین ئه‌داته‌ به‌ر خۆی بۆ ئه‌وه‌ی خاو نه‌بێته‌وه‌ له‌ ڕێکردن.. هه‌موو ئه‌مانه‌و کۆستی دایک و باوک و ژیانی مێرخاسه‌که‌ی براشی، له‌ ئه‌گه‌رو نه‌گه‌ردایه‌.
گه‌یشته‌ سه‌ر چیاکه‌و ڕێنمایی کران بۆ پشودان، ئه‌و له‌ ئه‌رکێکی تر ئه‌گه‌ڕا، دڵنیایان کرده‌وه‌ پاش حه‌وانه‌وه‌یه‌کی یه‌ک سه‌عاتیی، ئاوی خواردنه‌وه‌ ئه‌گه‌یه‌ننه‌ شه‌ڕڤانه‌کان له‌ سه‌نگه‌ره‌کانیاندا.
هه‌ر به‌ ڕاکشانی خه‌وی لێ که‌وت و پاش سه‌عاته‌که‌ به‌ ئاگایان هێنایه‌وه‌، دوو ده‌به‌ی سه‌ربازیی پڕ ئاوی وه‌رگرت و به‌ به‌ری باشوردا له‌گه‌ڵ چه‌ند که‌سێکدا که‌وته‌ ڕێ.. 
  پێش ئه‌وه‌ی بگه‌‌نه‌ ناو شه‌ڕڤانه‌کان به‌ هۆی ته‌ق و تۆقی پچڕ پچڕه‌وه‌ ڕایانگرتن، گومانی ئه‌وه‌ ئه‌کرا چه‌ته‌کان هێرش بێنن.. نزیکه‌ی دوو سه‌عاتێک نه‌کرا بگه‌نه‌ شه‌ڕڤانه‌کان و دواتر گه‌یشتن و ئاوه‌که‌یان به‌سه‌ردا دابه‌ش کردن.. نگین زۆر دڵخۆش بوو به‌ بینینی شه‌ڕڤانه‌کان، خۆی ئه‌هاته‌ پێش چاو کاتێک وه‌کو ئه‌م گه‌نجانه‌ به‌ ڕاهێنراویی به‌رامبه‌ری چه‌ته‌کان ئه‌وه‌ستێته‌وه‌.. پاڵنه‌ری نگین مرۆڤانه‌و ده‌روونیی و غه‌ریزه‌یی و تۆڵه‌ سه‌ندنه‌وه‌ی په‌تیی بوو.
له‌ گه‌ڕانه‌وه‌دا بۆ ناو خه‌ڵکه‌که‌ی سه‌رچیا، هه‌ڵوێسته‌ی کرد له‌ ئاستی دیمه‌نێکدا، گه‌نج و پیرو کچان سه‌ره‌یان گرتبوو، یه‌ک یه‌ک ئه‌چوونه‌ به‌رده‌می گه‌نجێک..:
- ئای خوایه‌!
لێره‌ش سه‌ره‌ گرتن هه‌یه‌؟ تۆ بڵێی بۆ نان و ئاو بێت؟.. نا کچێ نان و ئاوی چی، هه‌موو ئه‌م حه‌شاماته‌ نان و ئاویان ئه‌گواسته‌وه‌، له‌ سه‌روپێیان زیاد ده‌رئه‌چێ.. با بزنم چییه‌؟!
که‌ نزیک بووه‌وه‌ له‌ کچێکی پرسی که‌ لای گه‌نجه‌که‌وه‌ گه‌ڕابووه‌وه‌، چی ڕوو ئه‌د، کچه‌که‌ زۆر خۆشیه‌وه‌ وتی:
- خۆم ناونوس کرد بۆ مه‌شقکردن لای کاکه‌ عه‌گید، فێری شه‌ڕ کردنمان ئه‌کاو زوو ئه‌چینه‌ شه‌ڕه‌وه‌.
ئه‌م هه‌فته‌یه‌ی پێکه‌وه‌ بوون، دیارترین کاری عه‌گید که‌ له‌ شه‌ڕگه‌که‌ ئه‌گه‌ڕایه‌وه‌ ئه‌وه‌ بوو، نگین فێری به‌کارهێنانی چه‌کی قه‌ناسه‌ بکات، تا وای لێهات شاره‌زاییه‌کی زۆری پێ په‌یدا کردو ئێسته‌ بڕیار وایه‌ ئه‌م ئێواره‌یه‌ له‌گه‌ڵ خۆیدا بیباته‌ سه‌نگه‌ره‌کانی پێشه‌وه‌.
که‌یه‌که‌مین چه‌ته‌ که‌وته‌ نیشانه‌که‌یه‌وه‌، نگین نه‌ک هه‌ر دوودڵ نه‌بوو له‌ کوشتنی، به‌ڵکو هه‌ستی به‌ خۆشییه‌ک کرد، که‌ تا ئه‌و کاته‌ هیچ خۆشییه‌کی به‌و جۆره‌ی له‌ ژیاندا هه‌ست پێ نه‌کردبوو.. نگین که‌سێکی مرۆڤدۆست بوو، به‌ به‌رده‌وامیی سه‌رزه‌نشتی ئه‌و که‌سانه‌ی ئه‌کرد که‌ خۆشییان به‌ کوشت و بڕ ئه‌هات، مرۆڤی له‌ هه‌موو شتێک لا بایه‌خدارتر بوو، که‌چی ئێسته‌ ئه‌و هه‌موو ئازارو ناڕه‌حه‌تییانه‌ ئه‌یبینێ، ئه‌و هه‌موو چه‌وسانه‌وه‌ تاقه‌ت پڕوکێن و نامرۆڤانه‌یه‌ ئه‌بینێ و له‌ناوه‌وه‌ی خۆیدا هه‌ڵکورماوه‌و ته‌نها ڕقێک له‌ ده‌روونیدا په‌نگ ئه‌خواته‌وه‌، که‌ په‌یوه‌ندیی به‌ ئازاره‌ گه‌وره‌که‌ی خۆیه‌وه‌ هه‌یه‌.. ئێسته‌ چه‌ته‌کان به‌ مرۆڤه‌که‌ی جاران نابینێ که‌ به‌ ناوی ئاینه‌وه‌ هه‌ڵخه‌ڵه‌تێنراون و تاوانی نه‌شیاوو نه‌کراو ئه‌که‌ن.. ئێسته‌ نگین وه‌ک جاران به‌ بێ تاوان و گه‌وجیان نازانێ، به‌ڵکو به‌ تاوانباری ڕاسته‌قینه‌یان ئه‌بینێته‌وه‌و خۆیشی به‌ دادوه‌ر، له‌به‌رئه‌وه‌ هه‌ر که‌للـه‌ سه‌رێکی به‌رچاو ئه‌که‌وت، بێ سێ و دوو ده‌ستی له‌ په‌له‌پیتکه‌که‌ توند ئه‌کردو ئه‌یپێکا..
  له‌ پڕێکدا به‌ قیژه‌یه‌کی تونده‌وه‌ ناوی عه‌گیدی هێنا.. عه‌گید دڵنیا بوو له‌وه‌ی پێکراوه‌، زۆر به‌خێرایی قه‌ڵه‌مبازی داو خۆی گه‌یاندێ.. که‌ بینی نیشانه‌که‌ی به‌ خاویی ئه‌سوڕێنێ بۆ شوێنی دیار.
کۆبوونه‌وه‌که‌ی عه‌گیدو شه‌ڕڤانه‌کان به‌وه‌ کۆتایی هات، ئه‌و هێزه‌ی چه‌ته‌کان گه‌مارۆ بدرێن و ئه‌و یاریده‌ده‌ره‌ی به‌غدادیی به‌ ز‌یندوویی بگیرێت، به‌ بازنه‌یی له‌ هه‌موو لایه‌کی شه‌ڕگه‌که‌وه‌ هێرشی چڕ ده‌ستی پێکردو له‌ ئان و زه‌مانێکدا ئابڵوقه‌ دران و هه‌ندێجار ئه‌بوو به‌ شه‌ڕی ده‌سته‌و یه‌خه‌و شه‌ڕه‌ له‌قه‌و قه‌مه‌و حه‌ربه‌.. 
 حه‌ماسی شه‌ڕڤانه‌کان به‌ جۆرێک بوو سه‌رکێشیی زۆری تێدا ئه‌کرا، بۆ گرتنی سه‌رده‌سته‌یه‌کی چه‌ته‌کان پێویستی ئه‌کرد شه‌ڕی مان و نه‌مان بکرێ.. چه‌ته‌ کوژراوه‌کان به‌ شه‌هیده‌کان به‌راورد نه‌ئه‌کرا، شه‌ڕ کۆتایی هات و ته‌نها یه‌ک چه‌ته‌ نه‌مایه‌وه‌ بۆ شه‌ڕ کردن، 11 چه‌ته‌ خۆی دا به‌ ده‌سته‌وه‌و ئیدی ده‌نگی ته‌قه‌ نه‌ما.
عه‌گید له‌ سۆراخی ئه‌بوسه‌فاحدا بوو، نگین ناو که‌لاکه‌کان ئه‌گه‌ڕا.. عه‌گید توڕه‌ بوو له‌وه‌ی ئه‌بو سه‌فاح کوژرابێ.
ده‌نگی فیشه‌کێک لێپرسینه‌وه‌که‌ی پچڕاند، کاتێ چوونه‌ شوێنی ڕوداوه‌که‌، ئه‌بوسه‌فاح قژی نگینی به‌ده‌سته‌وه‌ بوو، بانگی لێکردن ئه‌و دیلانه‌ ئازاد بکه‌ن، وه‌گه‌رنا ئه‌م کچه‌ ئه‌کوژم.. هه‌موو دڵنیا بوون له‌وه‌ی دیله‌کان ئازاد بکرێن کاره‌سات ڕووئه‌دا.. عه‌گید دیله‌کانی هێناو تێیگه‌یاند.
