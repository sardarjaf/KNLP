عەقید كامەران هەورامی، یەكێكە لەو فەرماندانەی پێشمەرگە لە میحوەری خازر كەبەشداری شەڕەكەی كردو تەنها چەند سەد مەترێك لەچەكدارانی داعشەوە دوور بوو.
هەریەكە لەماڵپەڕی دەیلی مەیڵ‌ و میرۆری بەریتانی‌ و سكای نیوز كە لەپڕخوێنەرترین ماڵپەڕەكانی جیهانن، لایخۆیانەوە ڤیدیۆكەیان بڵاوكردەوە وەك نیشانەیەك بۆ سەركەوتنێكی گەورەی پێشمەرگە لەشەڕەكەدا.
ئۆپەراسیۆنی‌ هێزەكانی‌ پێشمەرگە لەمیحوەری‌ خازر لەسنوری‌ موسڵ، بەرەبەیانی‌ یەكشەممە(29/5) دەستیپێكرد بەپاڵپشتی‌ بۆردومانی‌ فڕۆكە جەنگیەكانی‌ هاوپەیمانی‌ نێودەوڵەتی‌‌و هاوكاری‌ راوێژكارانی‌ ئەمریكی‌، نیوەڕۆی‌ رۆژی دواتر بەراگەیاندنی‌ سەركەوتنی‌ پلانی‌ دارێژراوی‌ شەڕەكە، كۆتاییهات.
لەگرتەڤیدیۆییەكەدا دەردەكەوێت ئۆتۆمبێلێكی خۆكوژیی بەرەو هێزەكانی پێشمەرگە دێت، بەپێی وتەی عەقید كامەران گرتەڤیدیۆكە لەكاتژمێر 9:30 خولەكی سەرلەبەیانی تۆماركراوە.
عەقید كامەران بۆ خەندان وتی"ئەو كاتەی من جیهازی پەیوەندییەكەم بەدەستەوە بوو دەستخۆشیم لێدەكردن، هەروەها رێنمایم  دەدا بەهێزەكە كە لەخوارتر بوون، چونكە چەكدارانی داعش 200 مەتر لەمنەوە دوربوون، كاتێك عەمید رزگار شەهیدكرا 100 مەتر لەمنەوە دووربوو".
كامەران هەورامی، فەرماندەیە لە هێزی زێرەڤانی‌و باسلەوەشدەكات هێزەكانی زێرەڤانی بەشداری كارایان لەوشەڕەدا هەبووەو دەڵێت"من بەشێك بووم لەوشەڕەو لەپێشەوەش بووم، تەنها مێگزەمینییەكمان پێ بوو لەگەڵ شەهید رزگاردا بوم كەئەویش مۆنیكایەكی پێبوو".
ئەوەشی خستەڕوو كە داعش سەرەتا بەرگرییەكی توندیان كردووە، بەڵام دواتر لەگوندی موفتی تێكیان شكاندوون، پاشان داعش هەوڵیداوە بەهێرشی خۆكوژیی پێشمەرگە شپرزە بكات"بەڵام نەیانتوانی زەڕەیەك لەمقاوەمەو هێرشی ئێمە لەق بكەن، هەموو پلانەكان وەك خۆی رۆیشت تاوەكو گەیشتینە وەردەك".
كامەران هەورامی پێشتر لەمانگی 10ی ساڵی 2014 لەخۆشابا لەنزیك تلسقۆف بریندار كراوەو گولـلەیەك بەرپشتی كەوتووە‌و دوای چەند رۆژێك گەڕاوەتەوە بەرەكانی شەڕ.
ئەو فەرماندەیەی پێشمەرگە لەبارەی ئۆپەراسیۆنەكەی خازر وتی"هێرشەكە بەقیادەی جەنابی سەرۆك بارزانی‌و فەرماندە عەزیز وەیسی فەرماندەی هێزەكانی زیرەڤانی بەڕێوەچووەو هێزەكانی فەرماندەیی دهۆك، لەشكری گوڵان و لەشكری تایبەت، فەرماندە مەیدانیەكان‌و دژە تیرۆرو هەردوو لەشكری رۆژو سوپای سێی قارەمان بەشدارییان تێداكرد".
ئەوەشی خستەڕوو ئەوكاتەی لەچەكدارانی داعشەوە نزیكبووە هێزی بەتالیۆنی بارەگای لەگەڵ بووە كە 70 كەس دەبوون"هەروەها كاك سەید هەژارم لەگەڵ بوو، بەتالیۆنی كۆماندۆم لەتەنیشت بوو ئەوان پێشڕەوییان كرد، هەروەها هێزێكی عەقید سەربەست سوپای پێنجمان لەتەنیشت بوو كە ئەوان دەستەی هێرشبوون‌و مدەڕەعەیان پێبوو".
بەبڕوای كامەران هەورامی دەبابەكانی هێزی پشتیوانی یەك رۆڵی گەورەیان لەشەڕەكەدا هەبووەو"باشتریت قوەت بوون" زێرەڤانیش دەوری گرنگیی بینیوە.
ئەو فەرماندەیە كە 35 ساڵە پێشمەرگەیە‌و خاوەن سێ كوڕ و سێ كچە، دەشڵێت"من هەموو كاتێك خواحافیزی لەمنداڵەكانم دەكەم، ئەمشەو بەكوڕە بچوكەكەمم وت خواحافیز رەنگە نەیەمەوە، دڵی پڕبوو".
ئۆپەراسیۆنەكەی خازر لەكاتێكدابوو، هێزەكانی پێشمەرگە هەر لەم مانگەدا چەندین هێرشی بەرفراوانی چەكدارانی داعشیان لەزۆربەی میحوەرەكانی سنوری موسڵ تێكشاند، لەتلسقۆف زیانی گەورەیان لەو رێكخراوەدا، ئەوەش هاوكات بوو لەگەڵ كۆنتڕۆڵكردنەوەی گوندی بەشیر لەسنوری پارێزگای كەركوك بەبەشداری سەرەكیی پێشمەرگە.
لەدوو رۆژی‌ ئۆپەراسیۆنەكەی‌ پێشمەرگەدا، 9 گوند لەمیحوەری‌ خازر كۆنتڕۆڵكرانەوەو دەیان چەكداری داعش كوژران‌و زیانێكی زۆر بەو رێكخراوە گەیشت.
ئەو گوندانەی كۆنتڕۆڵكران زۆرینەی‌ دانیشتوانەكەی‌ لەپێكهاتەی‌ شەبەك‌و كاكەیین، دوو ساڵ لەمەوبەر كاتێك داعش دەستی‌ بەسەر ناوچەكەیاندا گرت، بەرەو ناوچە ئارامەكانی‌ هەرێمی‌ كوردستان هەڵهاتن.
