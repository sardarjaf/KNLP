هه‌میشه‌ گله‌یی بوو ، ده‌یوت : كه‌ ده‌گه‌مه‌ راستی ئه‌و هه‌ناسه‌م سوار ده‌بێت .
پێم وایه‌ شتێ به‌ره‌و لای خۆی په‌لكێشم ده‌كات ، وه‌ك ئه‌وه‌ی قووتم بدات !
ئه‌وه‌نده‌ تووند جاری وایه‌ جله‌كانم داده‌ماڵدرێن .
خۆت باش ده‌زانیت منیش به‌ رووتی ده‌بمه‌ یه‌ك پارچه‌ ئاگر .....
ده‌یوت : ئه‌گه‌ر له‌ من ده‌پرسی قه‌ت حه‌زم له‌ رووتبوونه‌وه‌ نیه‌ ، چوونكه‌ كه‌ رووتده‌بمه‌وه‌ له‌ نێوان من و خۆشه‌ویستترین كه‌سم دا دوورترین مابه‌ین پێك دێت ، بۆیه‌ هه‌میشه‌ ئه‌ڵێم :  خۆزگه‌ منیش وه‌ك مانگ بمتوانیایه‌ ئۆقره‌ بگرم و له‌و گشته‌ كووڵانه‌ بكه‌وم ، تا بێ ئه‌وه‌ی ئازاری پێبگه‌ێنم به‌ سه‌ر گۆنایه‌وه‌ له‌نگه‌رم گرتبا و  شۆقم دابایه‌ته‌وه‌ .... خۆزگه‌ سه‌رد سه‌رد ده‌بووم .
به‌ڵام خۆت باش ده‌زانی هه‌موو نیوه‌رۆیه‌ك خۆره‌تاو رووت رووت ده‌بێته‌وه‌ ..... خۆی له‌ ئۆقیانووسه‌كان هه‌ڵده‌كێشێت به‌شكم سه‌رد بێته‌وه‌ .
ئه‌ویش ته‌نیا بۆ ئه‌وه‌ی تۆ لێی تێبگه‌یت .
ئێستا وه‌ره‌ به‌ر په‌نجه‌ره‌  و  چاو له‌ سه‌مای  باران بكه‌ ؛ هه‌ر دڵۆپه‌ی سووتووی جه‌سته‌ی ده‌ریایه‌كه‌ و له‌ دڵی بێگه‌ردی خۆیدا په‌یامێكی خۆره‌تاوی پێیه‌ بۆت .
ئێواره‌یه‌ له‌ سه‌ر سه‌ربان دانیشتووم و چاوم بریوه‌ته‌ خۆرئاوابوون .نازانم بۆچی وا هه‌ست ده‌كه‌م  ئه‌م دیمه‌نه‌ له‌گه‌ڵ دوونیای ئێحساساتی ناخی مندا زۆر نزیكه‌ .
هه‌موو شته‌كانه‌ خه‌ریكه‌ به‌ره‌و ئارامییه‌كی پر له‌ گومان ده‌بزوێن ، وا ئه‌زانی له‌ چاوه‌رووانییه‌كی مه‌زن دا جینگڵ ئه‌ده‌ن .
شنه‌ بای گه‌رمیی هاوینی له‌ بڵێسه‌ كه‌وتووه‌ و ده‌ستی پر له‌ لاواندنه‌وه‌ به‌ رووخسارت دا دێنێت .
فرۆكه‌یه‌كی سپی له‌ پاش خولانه‌وه‌ به‌ سه‌ر ئاسمانی شاره‌وه‌ ڕۆده‌نیشێته‌ سنگی پر له‌ بڵێسه‌ی فرۆكه‌خانه‌ و دوای ماوه‌یه‌كیش بێده‌نگییه‌كی وا دایده‌گرێ ... كۆتره‌كان به‌سه‌ر باڵه‌كانی ئه‌وه‌وه‌ ماڵاوایی له‌ خۆره‌تاو ده‌كه‌ن .
هه‌ورێكی درێژ و به‌ ده‌ست و سه‌ر كه‌ زیاتر له‌ مارمێلكه‌ ئه‌چێت له‌ دووره‌وه‌ خۆی به‌ سه‌ر لێواری خۆر ئاوابووندا درێژكێشاوه‌ .
هه‌تاوی دابه‌زیوی تاقی ئاسمان كه‌ تا ئه‌م ساته‌ سه‌ری شار و پشتی هه‌وره‌كانی ئه‌دۆزی ،ئێستا له‌ ژێر ڕكێفی دووندی كێوه‌كاندا خه‌ریكه‌ دوا هه‌ناسه‌كانی ئه‌كێشێ و به‌رۆكی هه‌وره‌كان ده‌گرێ ، به‌ هه‌موو ده‌مای خۆی ده‌یهه‌وێت بڵێ : زیندووم  !
......
سیسركه‌كان له‌ بن دیوار و قوژبنان ده‌رژێنه‌ ده‌ر و گیتاره‌كانییان له‌ جانتا ده‌ردێنن ....تا له‌ باڵ و پیل ئه‌كه‌ون ، ئه‌ژه‌نن .
هه‌موان به‌ شوێن میدالیای فستیواڵی ئه‌م شه‌وه‌وه‌ن .
ئه‌ستێره‌كان هه‌میشه‌ له‌ جوانی شه‌و ئه‌دوێن ، سیسركه‌كان له‌ ئاوه‌دانی شه‌و و ته‌نه‌كان له‌ دڵواڵایی .... ، به‌ڵام تۆ هه‌میشه‌ باس له‌ ترس و  خۆفه‌كانی شه‌و ئه‌كه‌یت .
گله‌ییشت له‌ رۆژ ئه‌وه‌یه‌ ؛ به‌رینایی ناشیرینییه‌كانی به‌ر ده‌م نیگات ، جوانیی جیهانی روونی لێ حه‌رام كردوویت .
جاری وایه‌ له‌ شه‌ودا سێبه‌ری خۆت لێ ئه‌بێَته‌ دێوه‌زمه‌یه‌ك كه‌ له‌ چیرۆكه‌كانی سه‌رده‌می مندالێتا بیستوتن .
كه‌ دوو پشیله‌ به‌ شه‌ودا  لێیان ده‌بێته‌ شه‌ر و یه‌كیان له‌ پر دا زیقه‌ی لێ به‌رز ئه‌بێته‌وه‌ ، ڕه‌نگه‌ هه‌ر هێنده‌ بترسی كه‌ به‌ قه‌ولی خۆت ؛ هه‌موو  جارێك نیوه‌گیان ئه‌بیت !
له‌گه‌ڵ شه‌و دا ئه‌وه‌نده‌ نامۆیت ، لات وایه‌ چركه‌كان و وێستگه‌كانی پێوه‌ندیان به‌ ژیانه‌وه‌ نییه‌ .
هه‌ڵبه‌ت كه‌م نیین ئه‌وانه‌ی وه‌ك تۆ خوویان به‌ رۆژ  یا شه‌و گرتوه‌ ، لایان وایه‌ هه‌ر ئه‌و به‌شه‌ تایبه‌ت به‌ ئه‌وانه‌ یا ته‌نیا بۆ ئه‌و به‌شه‌ ده‌شێن ....
بۆ وێنه‌ ئه‌گه‌ر چاو له‌ ده‌فته‌ری بیره‌وه‌رییه‌كانی شه‌مشه‌مه‌كوێره‌یه‌ك بكه‌یت ، ده‌بینی كه‌ له‌ به‌ره‌به‌یانییه‌وه‌ تا ئێواره‌ی هه‌موو رۆژێكی به‌ (........... ) !
پر كردووه‌ته‌وه‌ .
به‌ڵام بزانه‌ كه‌ له‌ پشت په‌نجه‌ره‌وه‌ ناتوانیت له‌ شه‌و تێبگه‌یت ، سه‌ر بكێشه‌ ناو دڵی تاریكی ، با ئه‌ستێره‌كان له‌ چاوه‌كانتا بزریوێنه‌وه‌ .
