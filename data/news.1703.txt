سه‌رۆكایه‌تیی ئه‌نجومه‌نی وه‌زیرانی هه‌رێمی كوردستان هێرشی ئاسمانی توركیا بۆ سه‌ر گوندی زارگه‌لی له‌ قه‌زای ڕواندز ئـیدانه‌ كرد، كه‌ بووه‌ هۆی شه‌هیدبوونی 8 كه‌س، كه‌ پێنجیان گوندنشینانی ناوچه‌كه‌ن، هاوكات داواكاریشی‌ له‌ توركیا و پارتی‌ كرێكارانی‌ كوردستان هه‌یه‌.
ماڵپه‌ڕی‌ حكومه‌تی‌ هه‌رێم راگه‌یه‌ندراوێكی‌ سه‌رۆكایه‌تیی ئه‌نجومه‌نی وه‌زیرانی هه‌رێمی كوردستانی‌ بڵاوكرده‌وه‌ كه‌ تیایدا ئیدانه‌ی‌ هێرشی ئاسمانی توركیا بۆ سه‌ر گوندی زارگه‌لی له‌ قه‌زای ڕواندز كه‌ بووه‌هۆ شه‌هیدبوونی‌ هه‌شت كه‌س، ده‌كات.
له‌ راگه‌یه‌ندراوه‌كه‌دا حكومه‌تی‌ هه‌رێم داوا له‌ توركیا ده‌كات خۆی له‌ بۆمبابارانكردنی گوند و ئاواییه‌كانی هه‌رێمی كوردستان به‌دوور بگرێت، له‌ هه‌مان كاتدا داوا له‌ پارتی كرێكارانی كوردستان ده‌كات هێزه‌كانیان و باره‌گا و ده‌زگاكانیان له‌ گوند و ئاواییه‌كانی هه‌رێمی كوردستان دوور بخه‌نه‌وه‌.
هاوكات حكومه‌تی‌ هه‌رێم داوا له‌ هه‌ردوولا ده‌كات بگه‌ڕێنه‌وه‌ بۆ گفتوگۆكردنی ڕاسته‌وخۆ له‌گه‌ڵ یه‌كتر و بۆ ئه‌و مه‌به‌سته‌ش هه‌موو هاوكارییه‌ك ده‌خاته‌ڕوو.
به‌ره‌به‌یانی ئه‌مڕۆ 1/8/2015 له‌ ئه‌نجامی هێرشی فڕۆكه‌كانی توركیا بۆ سه‌ر گوندی زارگه‌لی له‌ قه‌زای ڕواندزی پارێزگای هه‌ولێر، هه‌شت كه‌س شه‌هید بوون كه‌ پێنج له‌ وانه‌ هاووڵاتیی هه‌رێمی كوردستانن و ژماره‌یه‌كی دیكه‌ش بریندار بوون.
ئێمه‌ شه‌هیدكردنی هاووڵاتیانی هه‌رێمی كوردستان و كردنه‌ ئامانجی گونده‌كانی هه‌رێمی كوردستان ئیدانه‌ ده‌كه‌ین و داوا له‌ توركیا ده‌كه‌ین به‌ هه‌موو شێوه‌یه‌ك خۆی له‌ بۆمبابارانكردنی گوند و ئاواییه‌كانی هه‌رێمی كوردستان به‌دوور بگرێت، له‌ هه‌مان كاتدا داوا له‌ پارتی كرێكارانی كوردستانیش ده‌كه‌ین كه‌ هێزه‌كانیان و باره‌گا و ده‌زگاكانیان له‌ گوند و ئاواییه‌كانی هه‌رێمی كوردستان دوور بخه‌نه‌وه‌، بۆ ئه‌وه‌ی چیتر گیانی هاووڵاتیانی هه‌رێمی كوردستان و به‌رژه‌وه‌ندییه‌كانیان نه‌كه‌ونه‌ ناو چوارچێوه‌ی شه‌ڕی ئه‌وان و توركیا.
هه‌روه‌ها داوا له‌ هه‌ردوولا ده‌كه‌ین بگه‌ڕێنه‌وه‌ بۆ گفتوگۆكردنی ڕاسته‌وخۆ له‌گه‌ڵ یه‌كتر و بۆ ئه‌و مه‌به‌سته‌ش ئێمه‌ ئاماده‌ی هه‌موو هاوكارییه‌كین.
