رۆژێك پێشئه‌وه‌ی‌ دانا بچێته‌ شه‌ڕێكی‌ سه‌خته‌وه‌ له‌گه‌ڵ داعش له‌ باشووری كه‌ركوك، پزیشك پشكنینی بۆ كچه‌كه‌ی كرد تائاماده‌ی بكات بۆ نه‌شته‌رگه‌ری قوڕگ، داناش به‌ته‌له‌فۆن به‌ خێزانه‌كه‌ی وت پزیشك هه‌ركاتێكی دیاریكرد پێیبڵێن ئه‌و ده‌گه‌ڕێته‌وه‌ لای، به‌ڵام زۆری نه‌برد دانا شه‌هید بوو كچه‌كه‌ی نه‌بینییه‌وه‌و نه‌شته‌رگه‌رییه‌كه‌ش بۆ شه‌ش مانگ دواكه‌وت.
ئێستا زیاتر له ‌ساڵێك تێپه‌ڕیوه‌ به‌سه‌ر شه‌هیدبوونی دانادا، به‌ڵام خێزانه‌كه‌ی‌ تائێستا ئه‌و هه‌واڵه‌ی‌ به‌كچه‌كه‌ی‌ نه‌داوه‌.
هێشتا كچه‌كه‌ به‌دایكی‌ ده‌ڵێت ئه‌گه‌ر باوكی‌ ته‌له‌فۆنی‌ كرد ده‌یه‌وێت قسه‌ی‌ له‌گه‌ڵدا بكات، ئه‌و چاوه‌ڕێی گه‌ڕانه‌وه‌ی باوكی ده‌كات تا ئه‌و به‌ڵێنه‌ی پێیدابوو بۆ چاككردنه‌وه‌ی ئایپاده‌ شكاوه‌كه‌ی بیباته‌سه‌ر، به‌ڵام تیرۆریستان رێگه‌یان نه‌دا دانا به‌ڵێنه‌كه‌ی بباته‌سه‌ر.
دانا عه‌باسی ته‌مه‌ن 26 ساڵ، كه‌ خه‌ڵكی‌ گوندی بنه‌یه‌ له‌ناوچه‌ی شوان له‌ شه‌وی‌ 29- 30/1 /2015 له‌ گوندی‌ نه‌هره‌وان له ‌باشووری رۆژئاوای كه‌ركوك له‌به‌رامبه‌ر داعش له‌گه‌ڵ‌ كۆمه‌ڵێك پێشمه‌رگه‌دا شه‌هیدبوو، كاتێك ئه‌و رێكخراوه‌ كه‌شی ته‌مومژاویی‌ ئه‌و شه‌وه‌یان به‌هه‌لزانی‌ بۆهێرشكردنه‌ سه‌ر پێشمه‌رگه‌.
له‌و شه‌ڕه‌دا جگه‌له‌وه‌ی‌ 17 پێشمه‌رگه‌ به‌دیل گیران، چه‌ندین پێشمه‌رگه‌ی دیكه‌ شه‌هیدبوون كه‌ یه‌كێكیان دانا بوو، به‌ڵام ته‌رمه‌كه‌ی‌ تائێستا نه‌دۆزراوه‌ته‌وه‌، ئه‌گه‌رچی سۆراخی زۆریان بۆ كردووه‌.
تائێستاش به‌رده‌وام شیرینی‌ خێزانی‌ ته‌له‌فۆن بۆ ژماره‌كانی‌ هاوسه‌ره‌ شه‌هیده‌كه‌ی ده‌كات به‌هیوای‌ ئه‌وه‌ی‌ گوێی له ‌وه‌ڵامێك بێت.
"مناڵه‌كان به‌رده‌وام داوای‌ باوكیان ده‌كه‌ن، منیش پێیانده‌ڵێم باوكتان له‌ده‌وامه‌.
كچه‌كه‌م شه‌وانه‌ خه‌ون به‌باوكیه‌وه‌ ده‌بینێت‌و به‌یانی‌ ده‌ڵێت دایكه‌ باوكم هاتبووە‌وه‌ بۆ هێشتت بڕوات؟ یان ده‌ڵێت ئه‌م جاره‌ باوكم ته‌له‌فۆنی‌ كرد ده‌مه‌وێت قسه‌ی‌ له‌گه‌ڵ بكه‌م "شیرین عومه‌ر، ته‌مه‌ن 27 ساڵ، هاوسه‌ری‌ شه‌هید دانا، بۆ خه‌ندان وای وت.
شیرین ‌و دانا خزمی‌ یه‌كتربوون شه‌ش ساڵیان به‌یه‌كه‌وه‌ به‌سه‌ربردو بوون به‌خاوه‌نی‌ دوو مناڵ كه‌ یه‌كێكان كچێكی‌ ته‌مه‌ن چوار ساڵ‌‌و نیوه‌و كوڕه‌كه‌شیان ته‌مه‌نی دوو ساڵ‌و نیوه‌.
شیرین وتی: ‌"دانا باوكێكی‌ زۆر باش بوو بۆ مناڵه‌كان‌و مێردێكی‌ هێمن‌و له‌سه‌رخۆبوو بۆ من، ژیانێكی‌ خۆش‌و بێكێشه‌مان به‌سه‌رده‌برد، زۆر یه‌كترمان خۆشده‌ویست، هه‌رگیز باوه‌رم نه‌بوو ماڵم به‌م شێوه‌یه‌ وێرانبێت".
دواینجار پێشئه‌وه‌ی‌ دانا بڕواته‌وه‌ بۆ ده‌وام، وێنه‌یه‌كی‌ له‌گه‌ڵ مناڵه‌كانیدا گرتووه‌و به‌خێزانه‌كه‌ی‌ وتوه‌ "نه‌وه‌ك نه‌یه‌مه‌وه‌ با له‌گه‌ڵ مناڵه‌كانم ئه‌م وێنه‌یه‌م هه‌بێت".
شیرین ده‌گێڕێته‌وه‌ كه‌ پێش به‌ڕێكردنی‌ بۆ ده‌وام چوونه‌ته‌ سۆپه‌رماركێتێكی‌ نزیكی‌ خۆیان‌و هه‌ندێك شتیان بۆ مناڵه‌كانیان كڕیوه‌ "وه‌عدی‌ به‌كچه‌كه‌ماندا كه‌ له‌ده‌وام هاته‌وه‌ یه‌كسه‌ر ئایپاده‌كه‌ی‌ بۆ چاكبكاته‌وه‌ كه‌ ماوه‌یه‌ك بوو شكابوو، به‌ڵام به‌داخه‌وه‌ ئه‌و ئایپاده‌ چاكنه‌كرا".
دانا له‌ ساڵی‌ 2006ه‌وه‌ بووه‌تە ‌پێشمه‌رگه‌، له‌و بنه‌ماڵه‌یه‌ی‌ ئه‌واندا 67 شه‌هید هه‌ن، له ‌شه‌ڕی‌ داعشیشدا حەوت شه‌هیدیان هه‌یه‌.
شیرین له‌گه‌ڵ خێزانی‌ شه‌هیده‌كانی دیكه‌دا له‌گه‌ڵ یه‌ك داده‌نیشن‌و ده‌رده‌دڵ‌ بۆیه‌ك ده‌كه‌ن "باسی‌ ئه‌وه‌ ده‌كه‌ین كه‌ ئێمه‌ پێشتر چه‌نده‌ ژیانمان خۆشبوو، ئه‌مه‌ چ به‌ڵایه‌ك بوو هات چۆن ژیانمان تێكچوو، باسی‌ مناڵه‌كان ده‌كه‌ین چه‌نده‌ بێسۆزو بێنازن، چه‌نده‌ بێ باوكییان پێوه‌ دیاره‌".
ئه‌و ژنه‌ بژێوی مناڵه‌كانی‌ به‌ مووچه‌ی‌ شه‌هیدانه‌ی‌ مێرده‌كه‌ی‌ دابینده‌كات‌و له‌گه‌ڵ ماڵی باوكی‌ دانا پێكه‌وه‌ ده‌ژین، به‌ڵام دوای‌ زیاتر له ‌ساڵێك هێشتا به‌مناڵه‌كانی نه‌وتووه‌ كه‌ باوكیان شه‌هیدبووه‌.
دانا گه‌نجێكی‌ باڵابه‌رزی‌ هێمن‌و له‌سه‌رخۆ ‌و قسه‌ خۆشبووه‌، هه‌روه‌كو گۆران نه‌سره‌دینی ئامۆزای باسی ده‌كات كه‌ به‌رده‌وام پێكه‌وه‌بوون.
ئه‌و شه‌وه‌ پێش ئه‌وه‌ی‌ داعش هێرشبكاته‌ سه‌ر سه‌نگه‌رەكانی پێشمه‌رگه‌ دانا گۆرانی بۆ هاوڕێكانی وتووه‌.
گۆران كه‌ هاوڕێی مناڵیی‌ دانایه‌، به‌خه‌ندانی‌ وت "تا دره‌نگانی‌ شه‌و به‌م شێوه‌یه‌ بردمانه‌ سه‌ر، ده‌نگۆی‌ شه‌ڕ نه‌بوو، نزیك كاتژمێر 11 دانا وتی‌ من خه‌وم دێت ده‌چم كه‌مێك ده‌خه‌وم نه‌ك شه‌و ده‌رچوونمان هه‌بێت".
دوای‌ زیاتر له ‌سه‌عاتێك له‌یه‌كێك له‌میحوه‌ره‌كانه‌وه‌ ته‌له‌فۆنێك بۆ فه‌رمانده‌كه‌یان عه‌مید شێركۆ شوانی‌ ده‌كرێت كه‌ داعش هێرشی كردووه‌.
گۆران وتی‌ "گوێمان لێبوو كاك شێركۆ وتی‌ له‌كوێ شه‌ڕه‌؟ باشه‌ ئێستا دێین، دوای‌ ته‌له‌فۆنه‌كه‌ وتی‌ جه‌ماعه‌ت كۆببنه‌وه‌ ده‌ڕۆین.
له‌و كاته‌دا داناش له‌خه‌و هه‌ستاو هه‌موو كۆبووینه‌وه‌و چووینه‌ ناو سه‌یاره‌كانه‌وه‌".
ئه‌وان بۆ یارمه‌تی‌ هێزێكی‌ پێشمه‌رگه‌ رۆیشتبوون له‌ناوچه‌ی‌ نه‌هره‌وان، به‌ڵام به‌وته‌ی‌ گۆران تا ئه‌وان گه‌یشتبوون هێزه‌كه‌ چۆڵی‌ كردبوو.
ئه‌و پێشمه‌رگه‌یه‌ باسی له‌وه‌شكرد كه‌ شه‌هید عه‌مید شێركۆ فێریكردبوون له‌مه‌یدانی‌ شه‌ڕدا بڵێن (الله اكبر) ‌و هاواربكه‌ن بۆئه‌وه‌ی‌ داعشه‌كان وره‌یان بڕووخێت ‌و وابزانن هێزێكی‌ زۆرن له‌كاتێكدا ئه‌وان ته‌نها 25 كه‌س بوون.
"شه‌ڕه‌كه‌ ببووه‌ شه‌ڕی‌ ده‌سته‌ویه‌خه‌.
ئه‌گه‌ر ده‌ستت درێژبكردایه‌ لوله‌ی‌ تفه‌نگی‌ داعشه‌كانت ده‌گرت، له‌و كاته‌دا روومانه‌یه‌ك به‌ره‌و رووی‌ ئێمه‌ هه‌ڵدرا‌و من ‌و دانا به‌سوكی‌ برینداربووین، به‌ڵام به‌رده‌وامبووین له‌ شه‌ڕكردن" گۆران وای وت.
گۆران له‌گه‌ڵ چه‌ند هاوڕێیه‌كیدا له‌ناو یه‌كێك له‌و كۆمه‌ڵه‌ فه‌رده‌ خۆڵانه‌دابوون كه‌ له‌سه‌ر ساتره‌كه‌ دروستكرابوون له‌و كاته‌دا له‌پڕ سێ داعش هاتوونه‌ته‌ سه‌ر ساتره‌كه‌‌و ته‌قه‌یان لێكردوون.
وتیشی‌: "به‌و هۆیه‌وه‌ چوار كه‌س له‌و شوێنه‌دا كه‌وتن، ئێمه‌ نه‌مانزانی‌ ئه‌و چوار كه‌سه‌ كێن له‌به‌ر تاریكی ‌‌و ته‌م، كه‌ ئێمه‌ كشاینه‌وه‌ سه‌یرمان كرد كاك شێركۆ و داناو دوو پێشمه‌رگه‌ دیارنین، ئه‌و كاته‌ زانیمان ئه‌و چواركه‌سه‌ ئه‌وانن، بۆیه‌ هێرشمانكرده‌وه‌ بۆئه‌وه‌ی‌ ته‌رمه‌كان‌و برینداره‌كان ده‌ربكه‌ین له‌و كاته‌دا نه‌شئه‌ت كه‌ پێشمه‌رگه‌یه‌كی‌ تربوو شه‌هیدبوو".
له‌و هێرشه‌دا عه‌مید شێركۆ و دوو بریندار ده‌ركران، به‌ڵام دانا مایه‌وه‌.
دواتر گۆران له‌گه‌ڵ هاوڕێیه‌كی‌ تری به‌ناوی‌ مه‌ریوان ده‌ڕۆن دانا بێننه‌وه‌، به‌ڵام مه‌ریوانیش شه‌هید ده‌بێت‌و گۆرانیش له‌ژێر پرده‌كه‌ی‌ نه‌هره‌وان به‌برینداری ده‌كه‌وێت بۆ ماوه‌ی‌ 12 كاتژمێر، به‌ڵام داعشه‌كان نایبینن به‌هۆی‌ ته‌مه‌وه‌.
ئه‌و هێزه‌ی‌ كه‌ ته‌رمی‌ عه‌مید شێركۆ و برینداره‌كان ده‌به‌نه‌وه‌، واده‌زانن گۆرانیش شه‌هید بووه‌، هه‌ربۆیه‌ كه‌سوكاری گۆڕی بۆ هه‌ڵده‌كه‌نن، به‌ڵام بۆ رۆژی دواتر كاتێك فڕۆكه‌كانی‌ هاوپه‌یمانان بۆردوومانی‌ داعش ده‌كه‌ن، هێزێكی‌ پێشمه‌رگه‌و دژه‌ تیرۆر ده‌گه‌نه‌ ئه‌و شوێنه‌و گۆران رزگارده‌كه‌ن.
گۆران وتی: ‌"بینیمان ته‌رمی‌ مه‌ریوان كه‌وتووه‌، به‌ڵام ته‌رمی‌ دانا نه‌بوو داعش وایانزانیبوو دانا عه‌مید شێركۆیه‌ بۆیه‌ ته‌رمه‌كه‌یان بردبوو، ئه‌گه‌ر به‌مه‌به‌ست نه‌برابێت، ئه‌ی‌ بۆچی ته‌رمی‌ مه‌ریوانیش نه‌برا كه‌ له‌هه‌مان شوێن بوو؟".
ئه‌و شه‌وه‌ی‌ كه‌ دانا شه‌هید بووه‌، داعش به‌مۆبایله‌كه‌ی‌ دانا ته‌له‌فۆنیان بۆ باوكی‌ كردووه‌و پێیانوتووه‌ كوڕه‌كه‌تمان لایه‌و كوژراوه‌.
‌تا چه‌ند مانگێك دوای‌ شه‌هیدبوونی‌ شیرین له‌گه‌ڵ‌ خزمه‌كانیدا هه‌وڵی‌ دۆزینه‌وه‌ی‌ ته‌رمه‌كه‌یان داوه‌، هه‌ركاتێك ناوچه‌یه‌ك ئازادكرابێت ئه‌وان به‌دوای‌ ته‌رمی‌ دانادا گه‌ڕاون، به‌ڵام نه‌یاندۆزیوه‌ته‌وه‌.
ئه‌گه‌رچی ته‌رمه‌كه‌ی‌ نه‌دۆزرایه‌وه‌، به‌ڵام كه‌سوكاری گۆڕیان بۆ هه‌ڵكه‌ندووه‌ له‌ ته‌نیشت هاوڕێ شه‌هیده‌كانی تریه‌وه‌، ته‌نانه‌ت وێنه‌ی‌ داناشیان به‌گۆڕه‌كه‌وه‌ هه‌ڵواسیوه‌ به‌بێئه‌وه‌ی‌ ته‌رمی تێدابێت.
هێشتا شیرینی‌ خێزانی‌ ده‌ستی‌ نه‌داوه‌ له‌كه‌لوپه‌له‌كانی‌ دانا، وتی‌ "ئه‌و رۆژه‌ی‌ كه‌ دانا رۆیشته‌وه‌ هیچ شتێكی‌ له‌گه‌ڵ خۆی‌ نه‌برد، ته‌نانه‌ت ناسنامه‌كه‌ی‌، هه‌تا مستیله‌كه‌ی‌ له‌ په‌نجه‌ی‌ داكه‌ندو به‌بزمارێكه‌وه‌ هه‌ڵیواسی‌، ئێستاش ده‌ستمان له‌ مستیله‌و بزماره‌كه‌ش نه‌داوه‌ هه‌ر له‌ جێگای‌ خۆیه‌تی‌".
شیرین ده‌یه‌وێت نموونه‌ی‌ ئه‌و ژنانه‌بێت كه‌ دوای‌ پڕۆسه‌ی‌ ئه‌نفال له‌بری‌ دایك ‌و باوك مناڵه‌كانیان په‌روه‌رده‌ كردووه‌ "ئێستا كه‌ دانا شه‌هیده‌، من له‌یه‌ك كاتدا رۆڵی‌ دایك‌و باوك ده‌بینم، نامه‌وێت مناڵه‌كانم هه‌ست به‌ كه‌موكوڕی‌ بكه‌ن، دانا له‌ رێگای‌ خاك‌ و نیشتمان خۆی‌ به‌ختكرد، منیش ده‌مه‌وێت مناڵه‌كان واپه‌روه‌رده‌ بكه‌م له‌بوارێكی‌ تری‌ ژیاندا خزمه‌تی‌ ئه‌م وڵاته‌ بكه‌ن".
شیرین ده‌ڵێت شه‌وانه‌ زۆر خه‌و به‌داناوه‌ ده‌بینێت، "له‌خه‌وێكمدا بینیم هاتووەته‌وه‌و داوام لێده‌كات له‌گه‌ڵ‌ مناڵه‌كان بچین بۆ گه‌ڕان، بۆیه‌ من تائێستاش باوه‌ڕ به‌شه‌هیدبوونی‌ ناكه‌م، رۆژانه‌ سێ جار ته‌له‌فۆن بۆ ژمارەکانی ده‌كه‌م ده‌ڵێم، به‌ڵكو وه‌ڵام بداته‌وه،‌ به‌ڵام به‌داخه‌وه‌ داخراون".
زۆرجار ئه‌و هه‌واڵانه‌ شیرین داده‌خورپێنێت، كه‌ باس له‌دۆزینه‌وه‌ی‌ گۆڕێك یان ته‌رمێك ده‌كه‌ن، وه‌كو خۆی‌ وتی‌ "هه‌ر رۆژێك گۆڕێكی‌ به‌كۆمه‌ڵ‌ ده‌دۆزرێته‌وه‌، من ده‌مرم‌ و زیندووده‌بمه‌وه‌ ئه‌وه‌نده‌ له‌لام به‌ئازاره‌".
