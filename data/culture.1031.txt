جارێکی دی وەکو سەرجەم نەورۆز و وەرزی بەهارەکانی پێشتر خواستە نیشتمانی و نەتەوەیەکان لە لایەن کارکتەرە سیاسیەکانی کوردانی باشوورەوە دەستی بۆ دەبرێت و پشکۆی نەکوژاوە دەگەشێننەوە بۆ ھەندێک خواست بەئـەندازەیەک لە گۆڕاستانی خەونی گشتی خەڵک دەچێت، لێرەوە خولێکی تر لە یاریکردن بە سایکۆلۆژیەتی تاکی کوردی بەگشتی و كوردی باشوور بەتایبەت دەست پێدەکات ، ئـەنجامیش دۆڕانە یەکە لە دوای یەکەکانی خەڵکی سادە و بردنەوەی نوخبە سیاسیە فێڵاویەکەیە.
بەلام گرەوی ئـەمجارە قورسە ، لە گرەوی شوانێکی شارەزای بێبەزیی دەچێت، شوانێک كە ئـاڵودە خواردنی گۆشتی نەرمەی مەڕە گێژەکانە، بۆ ئـەوەی زۆرترین بەشی پێببڕێت بێ گوێدان دەیانکاتە نێو سەوزاییەکی بەمین چێنراوەوە، لە کاتێکدا ئـەم مەڕە بێدەنگانە زایکرەیان ئـەوەندە بڕ دەکات کە چی داھاتویەک چاوەڕێیانە لە دەم بردن بۆ ئـەوە مێرگە سەوزە مەرگ ھێنە ، بەڵام نازانرێت کەی و چۆن بە جوڵە دێن بۆ ھەرچی پاراستنی گیانی خۆیان و تێرکردنی بەرخۆلەکانیان کە چاوەڕوانی قومە شیرێكی دایکیانن.
بەلێ ریفراندۆم لەم ئـان و ساتەدا .
لەم پەرتەوازە سیاسیەی نیشتماندا لەم پێشێلی یاسا و پەکخستنی دەنگی خەڵک و پەرلەماندا لەم ھەمەجیەتی خۆسەپاندن و چاوسورکردنەوەی حیزبدا، زۆرێکی دی لە لەمە بە دوادا ھاتوەکاندا.
دەست بردن بۆ ئـەم پرسە پێش ھەر پشتگیریەک لێی گومانێک سەرھەڵدەدات کێشی بارتاقی ھەڵەکانیانە.
ئـەم پرسە بەکۆمەڵە بەروو ڕووی نەتەوەیەك دەکەنەوە تاسەر ئـێسقان دژ بە ھەڵسوکەوتی سیاسی و ئـابوری ڕەقەمەکانە، فەزایاکیان بەرجەستە کردوە ھەموو ھەستەکان مردوون تێیدا، تێناگەم بەچی ڕوویەکەوە ئـەم پارووە گوماناویە دەخەنە سەر سفرەکە!!.
لە راستیدا گشت پرسی لە ناوچەیەکی ئـارام ، پشت بەستوو بە سیاسەتی سەرکەوتویی ھەرێمایەتی و نێودەولەتی و گونجاو بە ژیانێکی دیموکراسی بێ خەوش ، شایەنی ھەنگاونانە بۆ ھەرچی گەیشتن بە مافە ڕەواکانی ئـەو خەڵکەی لەو ناوچەیەدا ژیان دەکەن ، کوردستانیانیش شایەنی ژینگەیەکی لەم چەشنەن، بۆ ئەوەی ریفراندۆم (گشت پرسی) تێدا بكرێت.
بۆیە لە ئێستادا ڕیفراندۆم و ھەڵکردنی ئـاڵا لە کەرکوک دووانەی سکێکی پڕ لە ئـازاری گەلێکە بۆ ئـەوەی لە بار نەبرێت پێویستی بە ھەڵوسوکەوتێکی حەکیمانە ھەیە ، تا لە ئـاست ئـەو ئـازارەدا بێت کە تەمەنێکی درێژە گەڵێک پێوەی دەتلێتەوە، لە فەرامۆش کردنی کەرکوک و ناوچەکانی جێ ناکۆک بۆ ئـەم پرسە ، بەتاڵ کردنەوەی ئـەو بەھایەیە کە لەگەڵ ئـاڵاکەدا کردیان بە تاجی قەڵای کەرکوک.
لە كۆتایدا راستیەكان پێمان دەلێن: (( ئـەگەر ئـێوەی سیاسی و دەمڕاست لە ئـاستی ئـەو متمانەیەدان بەڵێنی گەڕانەوەی داخوازیەکانی جەماوەر و چارەسەری پێشوەخت بدەن، بەرھەمەکەی ئـەو بەڵێیانە دەبێت کە چرۆی ھیوای گەلێکی پێ دەپوشکێت ، بە پێچەوانەوە ھەر بەڵێیەک ، بەڵێی بەردەوامیدانە بەو ژیانەی دەگوزەرێت ،بەڵێی گوێ نەدانە بە داھاتوی نەتەوەیەک ھاوکات بەڵێی کاڵفامی تاکەکانیش لە خۆ دەگرێت)).
