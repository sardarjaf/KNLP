وه‌فدێكی‌ باڵای‌ گۆڕان سه‌ردانی‌ نوسینگه‌ی‌ سلێمانی‌ ئه‌نجومه‌نی‌ جێبه‌جێكاری‌ یه‌كگرتوو ده‌كات و ئه‌ندامێكی‌ جڤاتی‌ نیشتمانی‌ گۆڕانیش ده‌ڵێت: ئامانجمان ئه‌وه‌یه‌ زۆرترین پشتگیری‌ بۆداواكاری‌ خۆپیشانده‌ران كۆبكه‌ینه‌وه‌.
ئاوات شێخ جه‌نات ئه‌ندامی‌ جڤاتی‌ نیشتمانی‌ بزوتنه‌وه‌ی‌ گۆران به‌SNNی‌ راگه‌یاند: ئامانجی‌ ئه‌م زنجیره‌ كۆبونه‌وانه‌ی‌ ئه‌مڕۆ ده‌ستمان پێكردووه‌  له‌گه‌ڵ لایه‌نه‌كاندا ته‌نها بۆئه‌وه‌یه‌ زۆرترین پشتگیری‌ بۆ داواكاری‌ خۆپیشانده‌ران كۆبكه‌ینه‌وه‌.
جه‌ختیكرده‌وه‌، كه‌ له‌و كۆبونه‌وانه‌دا"به‌هیچ شێوه‌یه‌ك باسی‌ پرسی‌ كشانه‌وه‌یان له‌حكومه‌ت و بوون به‌ئۆپۆزسیۆنبونیان ناكرێت، به‌ڵكو ئه‌و پرسه‌ له‌كۆبونه‌وه‌ی‌ سبه‌ینێی‌ جڤاتی‌ نیشتمانی‌ یه‌كلاده‌كرێته‌وه‌، چونكه‌ پرسه‌كه‌ تایبه‌ته‌ به‌بزوتنه‌وه‌ی‌ گۆڕان خۆیه‌وه‌".
دوای‌ كۆبوونه‌وه‌یان له‌گه‌ڵ كۆمه‌ڵی‌ ئیسلامی‌ له‌شاری‌ سلێمانی‌، وه‌فده‌كه‌ی‌ گۆڕان چوونه‌ نوسینگه‌ی‌ سلێمانی‌ ئه‌نجومه‌نی‌ جێبه‌جێكاری‌ یه‌كگرتوو و له‌ئێستادا له‌گه‌ڵ ژماره‌یه‌ك له‌به‌رپرسی‌ ئه‌و حزبه‌ له‌كۆبوونه‌وه‌دان.
