پارتی كرێكارانی كوردستان پەكەكە بەرپرسیارێتی خۆی لە ئەنجامدانی تەقینەوەكەی ناوچەی میدیات سەر بە پارێزگای ماردین له‌ باكوری‌ كوردستان راگەیاند.
دوێنێ چوارشەممە تەقینەوەیەك له‌به‌رده‌م به‌ڕێوه‌به‌رایه‌تی‌ ئاسایشی‌ ناوچه‌ی‌ میدیات روویدا، له‌كاتی‌ ته‌قینه‌وه‌كه‌دا له‌نێوان گه‌ریلاكانی‌ په‌كه‌كه‌و هێزه‌ ئه‌منییه‌كان شه‌ڕه‌ ته‌قه‌ روویدا.
ناوەندی راگەیاندنی هێزەكانی پاراستنی گەل هەپەگە لە راگەیەنراوێكدا كە ئەمڕۆ پێنج شەممە بڵاویكردەوە رایگەیاند، تەقینەوەكە لەلایەن گەریلایەك بەناوی (دیروك ئامەد) ئەنجامدراوە "بە چالاكی گیانفیدایی".
به‌پێی فورات نیوز.
راشیگەیاندووە، بەهۆی تەقینەوەكەوە دوو زرێپۆش و 10 ئۆتۆمبیلی مەدەنی پۆلیس تێكشكێنراون و 30 سەربازیش كوژراون و بەدەیانی دیكەش برینداربوون.
ئەوە لەكاتێكدایە دوێنێ بیناڵی‌ یه‌لدرم سه‌رۆك وه‌زیرانی‌ توركیا رایگه‌یاندبوو، به‌هۆی‌ ته‌قینه‌وه‌كەی‌ ناوچه‌ی‌ میدیاته‌وه‌ پۆلیسێك و دوو هاوڵاتی‌ مه‌ده‌نی‌ كوژراون و نزیكه‌ی‌ 30 كه‌سی دیكه‌ش برینداربوون.
ناوچه‌ی میدیات سه‌ر به‌ پارێزگای ماردینی باكوری كوردستان له‌ یه‌ك ناحیه‌ و 7 شارۆچكه‌ و 54 گوند پێكدێت به‌ پێی ئاماری ساڵی 2015 ژماره‌ی‌ دانیشتوانی‌ له‌و ناوچه‌یه‌  105 هه‌زار و 952 كه‌س بووه‌.
له‌ رۆژئاوای میدیات قه‌زای هه‌زه‌خ سه‌ر به‌ پارێزگای شرناخه‌ لای باشوریش شاری نسێبینه‌ و له‌ لای رۆژئاوا ناوچه‌ی مه‌حسه‌رت و له‌ لای رۆژئاواش قه‌زای كه‌ربورانه‌.
ئه‌نجامدانی‌ ئه‌و ته‌قینه‌وه‌یه‌ دوای‌ رۆژێك هات له‌ ته‌قینه‌وه‌كه‌ی‌ ئه‌سته‌نبوڵ كه‌ به‌هۆیه‌وه‌ 11 كه‌س كوژران و 36 کەسی دیکەش برینداربوون.
ته‌قینه‌وه‌كه‌ی‌ ئه‌سته‌نبوڵ له‌ ناوچه‌ی‌ بایه‌زید روویدا‌ کە شوێنێکی مێژویی شارەکەیە و دوای تەقینەوەکەش ئۆتۆمبیله‌كانی‌ فریاكه‌وتن به‌ره‌و شوێنه‌كه‌ چوون.
