رێكخراوی‌ تیرۆریستی‌ داعش شه‌ش كه‌سی‌ له‌شاری‌ فه‌لوجه‌ به‌چه‌ند شێوازێكی‌ جیاجیا كوشت به‌تۆمه‌تی‌ ئه‌وه‌ی‌ به‌ مۆبایل په‌یوه‌ندییان به‌ حكومه‌تی‌ عیراقه‌وه‌ كردووه‌.
رێكخراوی‌ داعش كه‌ وێنه‌ی‌ كوشتنی‌ ئه‌و شه‌ش كه‌سه‌ی‌ له‌سه‌ر تۆڕه‌كانی‌ په‌یوه‌ندی‌ كۆمه‌ڵایه‌تی‌ بڵاوكردووه‌ته‌وه‌، سێ‌ شێوازی‌ جیاجیای‌ له‌كوشتنیاندا به‌كارهێناوه‌، له‌كاتێكدا جلوبه‌رگی‌ ره‌نگ پرته‌قاڵی‌ تایبه‌ت به‌زیندانیانی‌ كردۆته‌ به‌ریان، به‌گوێره‌ی‌ رۆژنامه‌ی‌ شه‌رقولئه‌وسه‌ت.
فه‌لوجه‌ی‌ سه‌ر به‌ پارێزگای‌ ئه‌نبار كه‌ 50 كیلۆمه‌تر له‌به‌غدای‌ پایته‌خته‌وه‌ دووره‌، له‌دوای‌ شاری‌ موسڵه‌وه‌ یه‌كێكه‌ له‌حه‌شارگه‌ سه‌ره‌كییه‌كانی‌ رێكخراوی‌ داعش‌و له‌سه‌ره‌تای‌ هاتنیانه‌وه‌ بۆ عیراق، ئه‌و شاره‌یان كۆنترۆڵكردووه‌‌و تائێستاش له‌ژێر ده‌ستیاندایه‌، به‌ڵام وا ده‌رده‌كه‌وێت داعش ترسی‌ ئه‌وه‌ی‌ هه‌بێت كه‌ دانیشتوانی‌ شاره‌كه‌ هاوكاری‌ حكومه‌تی‌ عیراق بكه‌ن بۆ رزگاركردنی‌ شاره‌كه‌یان.
له‌ وێنه‌كاندا بكوژه‌كانی‌ داعش ده‌مامكیان كردووه‌ و ته‌واوی‌ پێویستییه‌كانی‌ جه‌نگیان پێیه‌‌و پرۆسه‌ی‌ كوشتنه‌كان له‌شوێنێكدا جێبه‌جێده‌كه‌ن كه‌ گوایه‌ رووبه‌ڕووی‌ بۆردوومان بووه‌ته‌وه‌.
ماوه‌ی تۆماره‌كه‌ پێنج خوله‌ك بوو و  تێیدا سێ پیاوی عیراقی كه‌ تۆمه‌تباركراون به‌ سیخوڕیكردن به‌سه‌ر داعشه‌وه‌، به‌ جلی پرته‌قاڵییه‌وه‌ ده‌رده‌كه‌ون،  هه‌ریه‌كه‌یان به‌ گوریسێك له‌لایه‌ن تیرۆریستێكی داعشه‌وه‌ كه‌ به‌سه‌ر پشتی ئه‌سپه‌وه‌ن‌و ڕاده‌كێشرێن.
گێڕه‌ره‌وه‌ی ناو ڤیدیۆكه‌ كه‌ چه‌كدارێكی‌ داعشه‌، سێ كه‌سه‌كه‌ تۆمه‌تبارده‌كات به‌وه‌ی هاوكاری هاوپه‌یمانانیان كردووه‌ بۆ ئه‌نجامدانی هێرشه‌ ئاسمانییه‌كانی بۆسه‌ر داعش له‌چه‌ند هه‌فته‌ی ڕابردوودا.
له‌ساڵی‌ پاردا داعش توانی‌ زۆربه‌ی‌ شارو شارۆچكه‌كانی‌ سه‌ر به‌ پارێزگای‌ ئه‌نبار كۆنترۆڵ بكات، به‌ڵام له‌ماوه‌ی‌ چه‌ند مانگی‌ رابردوودا پاش ده‌ستپێكردنی‌ زنجیره‌یه‌ك ئۆپه‌راسیۆنی‌ سه‌ربازی‌ به‌رفراوان، شاری‌ رومادی‌ سه‌نته‌ری‌ پارێزگاكه‌و چه‌ندین شارو شارۆچكه‌و ناوچه‌ی‌ ئه‌نباری‌ له‌ده‌ستدا.
