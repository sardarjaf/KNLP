دوای‌ شانزە كاتژمێر كۆبوونەوەی‌ سەركردەكانی‌ ناوچەی‌ یۆرۆ، لەسەر قەیرانی‌ یۆنان لەسەر سیغەیەكی هاوبەش رێكەوتن‌و سەرۆكی‌ ئەنجومەنی‌ یەكێتیی‌ ئەوروپاش دەڵێت هەموو لایەنەكان لەسەر ڕێكەوتنەكە هاوڕا بوون.
دۆناڵد تاسك، سەرۆكی‌ پەرلەمانی‌ ئەنجومەنی‌ یەكێتیی‌ ئەوروپا ڕایگەیاند دوای‌ ئەوەی‌ شەوی‌ ڕابردوو بۆ تاوتوێكردنی‌ پاكێجی‌ نوێی‌ حكومەتی‌ یۆنان بۆ ڕزگاری‌ ئابووریی‌، نوزدە سەركردەكەی‌ ناوچەی‌ یۆرۆ كۆبووونەوە، دواجار لەسەر پرسەكە گەیشتنە ڕێكەوتن.
تاسك وتیشی‌ هەموو وڵاتانی‌ ناوچەی‌ یۆرۆ لەسەر ڕێكەوتنەكە هاوڕا بوون، كە بەپێی‌ ناوەڕۆكەكەی‌ داوای‌ چاكسازی‌ لە یۆنان دەكات‌و وڵاتانی‌ ئەوروپاش بەردەوام دەبن لە پشتگیریی‌ ئابوریی‌ یۆنان، بۆ ئەوەی‌ لە داڕمانی‌ ئابووریی‌ رزگاری‌ بكەن.
كۆبوونەوەی‌ سەركردەكانی‌ ناوچەی‌ یۆرۆ كە ئێوارەی‌ دوێنی‌ دەستی‌ پێكردو بۆ ماوەی‌ شانزە كاتژمێر بەردەوام بوو، دوای‌ دانوستانە چڕەكانی‌ وەزیرانی‌ دارایی‌ ناوچەی‌ یۆرۆ هات، كە لە ڕۆژی‌ شەممەوە لە كۆبوونەوەی بەردەوامدا بوون.
لای خۆیەوە ژان كلاود جەنكەر، سەرۆكی‌ كۆمسیۆنی‌ ئەوروپا ڕایگەیاند چیتر هیچ پرسێك بەناوی‌ جێهشتنی‌ ناوچەی‌ یۆرۆ لەلایەن یۆنانەوە بوونی‌ نییە.
بەپێی‌ زانیارییەكان پێویستە ئەو پڕۆژەیەی‌ كە وڵاتانی‌ ناوچەی‌ یۆرۆ و یۆنان لەسەری‌ ڕێكەوتوون، تا چوار شەممە لەلایەن پەرلەمانی‌ یۆنانەوە پەسەند بكرێت.
