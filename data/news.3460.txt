لەڕاستیدا هەر لەسەرەتای نزیکبوونەوەیاندا، خوێندنەوەی پارتی بۆ ڕێکكەوتن لەگەڵ گۆڕان و هی گۆڕانیش بۆ ڕێکەوتن لەگەڵ پارتی، هەڵە بوو.
چونکە هەر لەبەراییەکانی ئەو نزیکبونەوەیەدا، ئەوان خەیاڵی رێکەوتێکی ستراتیژییان نیشاندا، لەکاتێکدا هەر لەبنەڕەتەوە، نیشاندانی ئەم خەیاڵە سیاسیە، خۆی لەخۆیدا، بێ بنەمابوو!
کێشەکە ئەو کاتە دەستی پێکرد، کەهەردوولا وەکو جۆرێک لەگوشار بۆ سەر (یەکێتی) وایان دەرخست، کەدەتوانن بەیەکەوە (وەکو براوەی یەکەم و دووەم) پراکتیکی تەرجومەی گوتاری شەراکەت و حوکمڕان بکەن و دیفاکتۆی نوێ بنیات بنێنن و بەهۆی قەیرانە لۆکاڵیەکانی و لەسۆنگەی دوو ئاڕاستەبوونیەوە، پەڕاوێزی قەوارەی حزبی یەکێتی بکەن!
لەم نێوەندەدا یەکێتی وێڕای قەیەیرانەکانی ناوی، بەڵام توانی زیرەکانە یاری خۆی بەردەوام بکات و لەژێرەوە دڵداری سیاسی جیا بەجیا، لەگەڵ گەڵ هەریەک لەگۆڕان و پارتیدا بکات و بەرلەوەی ئەوان بەدووقۆڵی پەراوێزی بخەن، ئەو توانی بەجووت پارتی و گۆڕان وەکو دوو کوڕی سێو لەباخەڵ لێبکات!
لەئێستاشدا، هەڵەی هەرە کوشندەی هەردووکیان ئەوەیە کەپێچەوانەی جاران، بەجووت گرەویانە، لەسەر جێبەجێکردنی خەیاڵی ڕێکەوتنی یەک لایەنە، لەگەڵ یەکیێتیدا، بەئومێدی پەڕاوێزخستنی یەکتری.
لەم نێوەندەدا، پارتیش گەرم، وەکو گۆڕان (کەئەمیان خولیای یەکگرتنەوە لەگەڵ یەکێتی گرتویەتی)ئەویش کەوتۆتە یۆتۆپیای گەڕانەوە بۆ زەمەنی گوزەشت بووی پەنجابەپەنجای سیاسی و بێهودە بیر لەدێواندنی گۆڕان و شکاندنی دیفاکتۆی بەکارێزمابوونی (نەوشیروان مستەفا) لەم دیوی دێگەڵەوە دەکاتەوە!
لێرەدا باشتر وایە پارتی و گۆڕان چیدی یەکێتی و هێزەکانی تر نەخەنە بەردەم بژاردەی هەڵبژاردنی ئەو یان ئەم و، کەمێک پڕاگماتیکانە ڕەفتار بکەن و بیر لەتاقانە ئەلتەرناتیفی ئەقڵانی لەسەر کۆی گشتی کێشەکان بکەتەوە (کەسازانە).
چونکە ئیتر بەزۆر نییە، هەرێمەکە بەبێ سازانی،  پارتی و یەکێتی و گۆڕان و ئیسلامیەکانیش ، هەردەم  هەرێمێکی، خێر لەخۆ نەدیو دەبێت!
