دەستەی سەرۆكایەتی ئەنجومەنی نوێنەرانی عێراق دەوامی پەرلەمان بۆ كاتێكی نادیار رادەگرێتو دوای بەیاننامەكەی موقتەدا سەدریش كێشە دەكەوێتە نێوان پەرلەمانتارانی لیستی ئەحرار و دەوڵەتی یاسا.
دەستەی سەرۆكایەتی ئەنجومەنی نوێنەرانی عێراق لە بەیاننامەیەكدا دەوامی پەرلەمان بۆ كاتێكی نادیار راگرت و داواشی لە پەرلەمانتارن كرد پێوەی پابەند بن.
هاوكات سەرۆكی رەوتی سەدر لە بەیاننامەیەكدا داوا لە پەرلەمانتارە مانگرتووەكان دەكات، كۆتایی بە مانگرتنەكەیان بهێننو لەگەڵ داوای بەردەوامبوونی خۆپیشاندانەكان فراكسیۆنەكەی لە پەرلەمان سڕ دەكات.
پەرلەمانتارێكی كوردیش ئاماژە بۆ ئەوە دەكات كە بەیاننامەكە كاریگەرییەكی زۆر لەسەر مانگرتنەكەی ناو پەرلەمان دادەنێتو دەڵێت سەدر تازە بۆی دەركەوتووە كە هەوڵەكانی بە قازانجی مالیكی بووە.
دوای بڕیاری شكاندنی مانگرتنەكەش لە لایەن سەدرەوە، لەناو ئەنجومەنی نوێنەران كێشە لە نێوان ژمارەیەك پەرلەمانتاری لیستی ئەحراری سەر بە موقتەدا سەدر و دەوڵەتی یاسای سەر بە نوری مالیكی دروست بووە.
لە ئێستاشدا پەرلەمانتارنی كورد لە بەغدا گەڕاونەتەوە هەرێمی كوردستانو دووپاتیان كردۆتەوە كە هۆكاری ئاڵۆزیەكانی عێراق كێشەی نێوان سوننەو شیعەی ئەو وڵاتەیەو داواشیان لە هەردوولا كردووە رێگاچارەیەك بۆ كێشەكانیان بدۆزنەوە.
