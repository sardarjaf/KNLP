کاتێک دەمانەوێت بیربکەینەوە لە شێوازی بەڕێوەچوونی ژیان لەو ژینگە کۆمەڵایەتی و سیاسی و فەرھەنگەیە ی نیشتمانێکدا کە زۆرینەی تاکەکانی بە نزیکایەتی و ھاوخوێنی نەژادێکیان پێکھێناوە وەکو تەواوی کۆمەڵگەی دونیا گوزارشت بە کلتور و ڕەسەنایەتی خۆمان دەکەین ھاوبەش لەگەڵ چەندین نەژاد وئـاینزای جیاواز ، وەک گەلێک لە جوگرافیایەکی دیاریکراودا کە شوێنگەی چاو ھەڵھێنان و گەشە وگەورەبوونمان بۆتە شوناسی کەسێتیمان بە کۆی سەرکەوتن و نوشستەکان ، تەواوی ئـازار و خەندەکان ، لە پێویستی پێدانی ژیانێکی ڕەنگاو ڕەنگ کە گوزارشت بکات لە جوانیەکانی ئـەم میللەتە ھەنگاوەکان بۆ پێشەوە پێویستی بە ھاوڕێکی و ھاوتەریبی تاک بە تاکی ئـەم کۆمەڵگەیەیە بۆ دوا وێستگەی ئـارام.
شەرم ئـامێز نییە ئـەگەر وەکو میللەتێکی دواکەوتو بە وێنەی زۆرینەی گەلانی ڕۆژھەڵاتی ناوین خۆمان بکەینە ئـەم کاتەگۆرییەوە، کاتێک بە پۆشینی ئـەم بەرگە خۆمانناساند ، ھەربۆیە لە وەرگرتنی ئـەم دۆخە لە کەمی وبەکمزانینەوە نییە ، چۆن وە بۆچی؟
میللەتێک بە درێژایی ژیانی کۆمەڵایەتی و سیاسی کارکتەرێکی بنەڕەتی پێنەدرابێت لە کۆی سیناریۆکانی ژیانی ھاوچەرخ ، ھەمیشە دەقە ھێنراوەکان لە دەرەوەی ناخی خۆی شوناسیان پێدابێت لەزۆربەی بوارەکاندا و ھەروەھا بەردەوامیی ھێرشی شەپۆل خنکێنەرەکان میللەتی ئـاڵودەی دۆگمایی و دواکەتوی ھزری کردوە، لێرە بەدواوە بە ھەستکردن یان پەیبردن بەم دەردە دەبێت وێڵی چارەسەر و ڕێگەچارەی ئـەو دۆخە بین کەخەفەی کردوین ، خێرایی ھەنگاوەکان بۆ تێپەڕاندنی ھێڵە بڤەکان دەبێت ھاوتای تەوژمی باڵەکانی ھەڵۆ بێت بۆ ھەرچی زووتر ماڵئـاوی کردن لە مێژوویەی سەپێندرا بەسەرماندا.
بە جیاواز لە مێژوویەی کە داگیرکەرانی ئـە م میللەتە بە خاک و فەرھەنگ و فیکرییەوە کەوتنە وێزەی تاوەکو ئـەندازەی خۆ وونکردن لەوەی ئـێمە کێن و مێژەری ڕەوایەتی بۆ ژیان بەرپرسیارێتیمان بۆی بە ناڕۆشنی دەرکەوت ، ھاوکات خۆشمان و ھەنگاوەکانمان لە ھەر ھەولێک بۆ دەربازبوون لە نەھامەتیەکانی نەمان توانی لیخنی ئـەو واقعە سەپێنەرە ببەزێنین ، وەک بەکارھێنەرێکی ستەم لێکراو سینەی خۆمان پاک بکەینەوە ، بەردەوام بەھەمان نەفەسی داگیرکەر ھەڵسوکەوتمان لەگەڵ خۆدا کرد، بە نموونە زۆربەی ڕەوتە سیاسیەکانی ئـەم گەلە چۆن ڕەقیبەکان وەک دێوەزمەیەکی ترسناک و خوێن ھێنەر خۆیان خاڵی کردوە پێمان ، ئـەم فریادڕەسانەش فەرھەنگێکی لەمە زیاتریان لە کەشکۆڵەکەیاندا نەبوو ، خاڵی خاڵی بوون لە ھەموو ئـەو خواستە مێژینەی وەک ستەم لێکراوێک خەونی ئـەرخوانیمان پێوە دەبینی، ئـەوەی ئـەمانی لە ئـەوان جیاکردەوە تەنھا وتەنھا زمانی ئـاخاوتنەکەبوو و ھیچی تر.
ئـێستا تێگەیشتین لەکامە فەزای ژیاندا ھەناسەدەدەین ، ڕوونی ئـاسۆمان چ لێڵیەک بەری گرتوە و کێن ئـەوانەی بڕیار لەسەر ئـایندەمان دەدەەن، ئـەمڕۆ ھاتوون گەرەکیانە وەکو کەسێکی نەخوێنەوار پەنجەمان بگرن و مۆری نەگبەتیمان پێبکەنە سەر کاغەزی سپی و ئـازادمان بکەن!!
!، لە کاتێکدا خۆیان بوونەتە سەرچاوەی ئـێش و ئـازار بەسەرمانەوە، ھەرکەسێ بە ئـازادی بیربکاتەوە و قسەی ھەبێت تا پێیان بکرێت دوژمن ئـاسا بەرامبەری ڕادەوەستن و پاکتاوی جەسەدی دەکەن، تەواوی وێنا جوانەکانی ڕوح و ژیانمان لە ناشیرینی ئـەواندا وون بوونە.
تەماشاکەن بیرکورتی ئـەم کۆمەڵە چۆن ژیانمان بە ھەڵگەڕاوەیی پێدەناسێنن ، ئـازادیەک کە خواستی ھەموو گەل بوو ووردە ووردە دەیکەنە باخەڵی خویانەوە ، خەریکە وەکو بڵقی سەرئـاو وون دەبێت لە پێش چاومان.
ئـەمڕۆ ئـەوەی ھاوڕای داخوازیەکانی ئـێوە نییە بە ئـاگاییەوە ھەڵسوکەوت لەگەڵ ئـایندەی خۆی دەکات، ھەر یەکێک کتێبخانەیەکی گەڕۆکی لە باخەڵدایە و دونیا بە ڕەنگا وڕەنگی دەبینێت ، چیتر ڕێگە نادات ئـێوە ببنە ڕۆشنگەری ڕێگەیان ، دەزانێت ڕیفراندۆم کەی و چۆن دەکرێت ، ھاوکات ئـاگادارە لە فەزایی دواکەوتویی عێراق، لەم ساتە ھەستیارەدا جوڵەیەکی ئـیفلج بووی لەم جۆرە چەندین بار لە باشوری سودان خراپتر دەشکێتەوە بەسەریدا، لەوەش بە ئـاگایە جیاوازی فیدراڵیەتی کەنەدا و کوبێک ، عێراق و ھەرێمی کوردستان بەراوورد ناکرێت بەدەر لە ناوەکەی.
ھێشتا ھیچ نەبووە عومەر بەشیرەکانی بەغدا ھەڕەشەی لێسەندنەوەی ڕەگەزنامەی لێ دەکەن و دەبێت ھەرچی کوردی بەغدا وباشورە خۆیان ئـامادەبکەن کە ھەمان ھەناسەی شۆڤێنی بەعس ئـاسا ئاودووی سنوری ووڵاتێکی تەواو دزراویان دەکەنەوە ، ووڵاتێک ئـەوەی تێیدا سەورەر نییە ئـازادی و یاساکانی ڕێکخستنی ژیانە، دەمارگیری خێڵەکیتان لە ئـاستێکدایە مردن و ھەژار کەوتنی گەلێکی ٤ بۆ ٥ ملیۆنی بکەیتە پێش مەرجی ئـەو گرەوە سیاسیەی ھەرچی دۆست و دوژمنە ئـەنجامی دۆڕانەکەیت پێدەڵێن، بەڵام سوربوونتان بەدەر لە بێ ڕوئـیایی سیاسەتتان خواستێک ئـامادەیی ھەیە تەنھا خۆتان لێی سودمەندن .
ئـەوەی ماوەتەوە و شایەنی وەستان بێت لەسەری بۆ پرسێکی ھێند چارەنووس ساز و نە ھێڵین جارێکی تر خەرمانی ماندوبوونی ئـەم گەلە توشی ئـاشبەتاڵێکی تربێت، مێژووی ٢٥ ساڵی دەسەڵات و فەرمانڕەواییەتیتان پێمان دەڵێت نەخێر .. نەخێر بۆ ئـەو ئـازادییەی ئـێوە فەرمانڕەوایی بکەن.
کەڵبەی تیژی دوژمنان پێمان دەڵێت بە ووریاییەوە ھەنگاوەکانمان بھاوێژین، دونیای دەرەوە و بەرژەوەندیە زەبەلاحەکانیان لە عێراق و ناوچەکە تەرازوی خواستەکانیان ناھاوسەنگە بەم پرسە و دەبێت دووجار ھەڵوێستەبکەین ، عێراقی دوای داعشیش داشی سوارە و کارێک بکرێت ھەموو قوربانی و نەبەردیەکانی پێشمەرگە و گەریلا بە باڵای ئـەواندا نەبڕێت ، ژیرانە مامەڵەیەکی سیاسی تەندروست بەگەڕ بخرێت بۆ وەرگرتنی زۆرترین پاداشت ( سیاسی وئـابوری)، ھەر بۆیە تەواوی ئـەگەرەکان ئـاماژەن بۆ سەنگینی ئـەو بەردەی کە پێتان ھەڵناگیرێت ، تەنھا ئـامۆژگاریش بۆ ئـێوەی مەینەتھێن پێش ھەر ھەنگاوێک ئـەگەر دەکرێت لەبەردەم ئـاوێنەی گەلەدا تەماشایەکی ڕوخسارتان بکەن.
