پەرلەمانی كوردستان خوێندنەوەی یەكەم بۆ دوو پڕۆژە بڕیار لەبارەی موچەخۆرانەوە دەكات، سەرۆكی لیژنەی پیشەسازی و وزە لەپەرلەمانی كوردستانیش رایدەگەیەنێت: حكومەتی هەرێم پابەند دەكرێت بەدروستكردنی رەسیدێكی بانكی بۆ دانەوەی قەرزی پاشەكەوتی موچەو لابردنی خانەنشینی نایاسایی.
لەكۆبوونەوەی دوێنێی پەرلەمانی كوردستاندا خوێندنەوەی یەكەم بۆ دوو پڕۆژە بڕیار لەبارەی موچەخۆرانی هەرێم كرا، ئەوانیش دروستكردنی كارتی ئەلیكترۆنی بۆ موچەخۆران و پاكسازی لەلیستی موچەخۆرانی هەرێم.
د.شێركۆ جەودەت سەرۆكی لیژنەی پیشەسازی و وزە لەپەرلەمانی كوردستان بە SNNی راگەیاند: دوای خوێندنەوەی یەكەم بۆ هەردوو پڕۆژە بڕیارەكە، پێویستە لەلایەن سەرۆكایەتی پەرلەمانەوە بخرێتە بەرنامەی كاری كۆبوونەوەی داهاتووەوە، بۆئەوەی گفتوگۆیان لەسەر بكرێت و دەنگیان لەسەر بدرێت.
وتیشی:" لە پڕۆژە بڕیاری یەكەمدا حكومەتی هەرێم پابەند دەكرێت بەدروستكردنی رەسیدێكی بانكی بۆ سەرجەم موچەخۆرانی هەرێم، ئەو رەسیدە بانكییە بەكاردەهێنرێت بۆ دانەوەی پاشەكەوتی موچەی فەرمانبەران".
سەبارەت پاكسازی لەلیستی موچەخۆران، د.شێركۆ جەودەت وتی: "پڕۆژە بڕیاری چاكسازی لەلیستی موچەخۆران، خانەنشینی نایاسایی و بندیوارەكان دەگرێتەوە".
