داواکەی جێگری سەرۆکی پەرلەمان بۆ پابەندبوونی پەرلەمانتاران بە ئەرکی چاودێری خۆیان و دوورکەوتنەوە لە پەنابردنەبەر داواکاری گشتی، کاردانەوەی پەرلەمانتارانی لێدەکەوێتەوەو ئەندامێکی فراکسیۆنی یەکگرتووی ئیسلامی داوا لە جەعفەر ئیمنکی دەکات لەبری ئەو داوایە، با داوای کاراکردنەوەی پەرلەمان بکات.
بەھار عەبدولڕەحمان ئەندامی فراکسیۆنی یەکگرتوو لەپەرلەمانی کوردستان، لەلێدوانێکدا بە SNNی راگەیاند: کاتێک پەرلەمان پەکخراوە، جێگری سەرۆکی پەرلەمان گشتاندن بۆ کێ دەکات.
ئەم لێدوانەی پەرلەمانتارەکەی یەکگرتوو لەوەڵامی نوسراوەکەی جەعفەر ئیمنکی دێت، کە ئەمڕۆ بڵاویکردەوەو تێیدا داوا لە پەرلەمانتاران دەکات بەپێی پەیڕەوی ناوخۆ کارەکانیان بکەن، کە چاودێریکردنی دامودەزگاکانی حکومەتی ھەرێمە.
ئیمنکی لە نوسراوەکەیدا، پەنابردنی پەرلەمانتارانی بەشێوەیەکی ڕاستەوخۆ بۆ داواکاری گشتی، بە خۆدزینەوە لەڕاپەڕاندنی ئەرکی چاودێریکردن وەسفکردووە.
بەھار عەبدولرەحمان وتی: "لەبری ئەوەی جێگری سەرۆکی پەرلەمان داوا لەپەرلەمانتاران بکات پابەندنی ئەرکی چاودێریکردن بن، با داوای کاراکرادنەوەی پەرلەمان و دەستپێکردنەوەی دانیشتنەکان بکات".
ئەندامەکەی فراکسیۆنی یەکگرتوو لەپەرلەمانی کوردستان، دەڵێت: "ئەم جۆرە گشتاندنانە لەبنەڕەتدا پێویستە لەلایەن سەرۆکایەتی پەرلەمانەوە بکرێت، بەڵام حاڵەتێکی نائاساییە کاتێک جێگری سەرۆکی پەرلەمان ئەو کارە دەکات".
