سه‌فین دزه‌یی وته‌بێژی‌ حكومه‌تی‌ هه‌رێمی‌ كوردستان رایگه‌یاند، پڕۆسه‌ی‌ هه‌نارده‌كردنی‌ نه‌وتی‌ هه‌رێم مانگ و نیوێك تا دوو مانگی‌ پێده‌چێت، بۆیه‌ داهاتی‌ نه‌وت به‌پێی نرخی‌ مانگ و نیوێك له‌مه‌وبه‌ره‌.
ئه‌و وتانه‌ی‌ دزه‌یی له‌میانه‌ی‌ لێدوانێكیدا هات بۆ رۆژنامه‌نوسان، دوای‌ كۆبونه‌وه‌ی‌ ئه‌مڕۆی‌ ئه‌نجومه‌نی‌ وه‌زیران كه‌ له‌هه‌ولێر به‌ڕێوه‌چوو.
سه‌فین دزه‌یی وتی‌ "ئه‌و داهاته‌ی‌ نه‌وت كه‌ ئێستا دێته‌ ده‌ست نرخه‌كه‌ی‌ هی‌ به‌ر له‌ مانگ و نیوێكه‌، چونكه‌ پڕۆسه‌ی‌ هه‌نارده‌كردنی‌ نه‌وت به‌لانی‌ كه‌مه‌وه‌ مانگ و نیوێك تا دوو مانگ ده‌خایه‌نێت، واته‌ ئه‌و داهاته‌ی‌ ئێستا به‌رده‌سته‌ هی‌ نرخی‌ ئه‌مڕۆی‌ بازاڕ نییه‌، به‌ڵكو نرخی‌ مانگ و نیوێك له‌مه‌وبه‌ره‌".
رونیشیكرده‌وه‌ "تا نه‌وته‌كه‌ له‌هه‌رێمه‌وه‌ ره‌وانه‌ی‌ به‌نده‌ری‌ جه‌یهان ده‌كرێت و راده‌ست ده‌كرێت و دواتر عه‌قد ده‌كرێت و پاره‌كه‌ ده‌گه‌ڕێته‌وه‌ ئه‌و ماوه‌یه‌ی‌ پێده‌چێت".
ئه‌و وته‌یه‌ی‌ سه‌فین دزه‌یی دوای‌ ئه‌و ره‌خنانه‌ دێت كه‌ روبه‌ڕووی‌ حكومه‌تی‌ هه‌رێم كرانه‌وه‌، به‌وه‌ی‌ هه‌رچه‌نده‌ نرخی‌ نه‌وت به‌رزبووه‌ته‌وه‌ به‌ڵام حكومه‌ت نه‌یتوانیوه‌ له‌واده‌ی‌ خۆیدا موچه‌ دابه‌شبكات.
سه‌فین دزه‌یی ئاماژه‌ی‌ به‌وه‌شكرد، ئه‌گه‌ر معه‌ده‌لی‌ مانگی‌ رابردوو وه‌گرن، ره‌نگه‌ نرخی‌ به‌رمیلێك نه‌وتی‌ هه‌رێم له‌ 35 دۆلارێك تێپه‌ڕنه‌كات، هه‌نگاو به‌هه‌نگاویش كه‌ نه‌وتی‌ زیاتر هه‌نارده‌ ده‌كرێت داهاته‌كه‌ی‌ زیاتر ده‌بێت و به‌پێی نرخی‌ رۆژ ده‌فرۆشرێت.
وته‌بێژی‌ حكومه‌تی‌ هه‌رێم باسی‌ له‌وه‌شكرد، هه‌رچه‌نده‌ نرخی‌ نه‌وت گه‌یشتووه‌ته‌ 50 په‌نجا دۆلار، به‌ڵام نه‌وتی‌ هه‌رێم و عیراق 8-10 دۆلار كه‌متر ده‌فرۆشرێت.
حكومه‌تی‌ هه‌رێم له‌مانگی‌ رابردوودا نزیكه‌ی‌ 16 ملیۆن به‌رمیل نه‌وتی‌ هه‌نارده‌كردووه‌ كه‌ رۆژانه‌ ده‌كاته‌ زیاتر له‌ 513 به‌رمیل نه‌وت، داهاته‌كه‌شی‌ زیاتر له‌ 390 ملیۆن دۆلار بووه‌، له‌و بڕه‌ زیاتر له‌ 75 ملیۆن دۆلاری‌ دراوه‌ته‌ شه‌ش كۆمپانیای‌ نه‌وت.
ئه‌وه‌ش به‌پێی ئاماره‌كانی‌ وه‌زاره‌تی‌ سامانه‌ سروشتییه‌كان.
له‌باره‌ی‌ موچه‌ی‌ مانگی‌ پێنجی‌ فه‌رمانبه‌رانه‌وه‌، سه‌فین دزه‌یی رایگه‌یاند، هه‌وڵده‌ده‌ن پێش جه‌ژن موچه‌ی‌ مانگی‌ پێنجی‌ فه‌رمانبه‌ران دابینبكرێت.
سه‌باره‌ت به‌ دابه‌شكردنی‌ موچه‌ی‌ كه‌سوكاری‌ شه‌هیدان و زیندانیانی‌ سیاسی وتی‌ "وه‌زاره‌تی‌ دارایی راسپێردراوه‌ خشته‌ی‌ موچه‌ ئاماده‌ بكات، تا به‌سه‌ر ئه‌و توێژانه‌شدا دابه‌شبكرێت".
