سەرباری ئەوەی گەنجینەکانی سەر بەوەزارەتی دارایی ڕەتیدەکاتەوە ھیچ نوسراوێکیان پێگەیشتبێت لەبارەی ئەو سێ موچەیەی لەمساڵدا حکومەت نەیتوانیوە بەفەرمانبەرانی بدات، بەڵام لیژنەی دارایی زانیاریی لەوبارەیەوە ئاشکرادەکات و بڕیاردەری لیژنەکەش دڵنیایی بەفەرمانبەران دەدات.
لەمساڵدا حکومەتی ھەرێم توانیویەتی ھەشت موچە بەفەرمانبەران بدات و بەوتەی سەرۆک وەزیرانی ھەرێمیش دەتوانن تاکۆتایی ئەمساڵ موچەیەکی دیکەش بەفەرمانبەران بدەن، بەڵام چارەنوسی سێ موچەی دیکەی فەرمانبەران بەنادیاری ماوەتەوە.
ھیڤا حاجی میرخان بڕیاردەری لیژنەی دارایی و ئابوری لەپەرلەمانی کوردستان  بەSNNی ڕاگەیاند، "کۆی ئەو موچانەی کە ماونەتەوە دابەشبکرێن لەلایەن حکومەتەوە پاشەکەوت دەکرێن تائەوکاتەی  لەئەنجومەنی وەزیران و پەرلەمانەوە بڕیارێکی بۆ دەردەکرێت".
بەگوێرەی چەند زانیاریەکیش کە دەست SNN کەوتوە، لەئێستادا وەزارەتی دارایی  لەڕێگەی  گەنجینەکانەوە داوای لەسەرجەم یەکەی ژمێریاری فەرمانگەکان کردوە لیستی موچەی مانگەکانی (10 ، 11  و 12 )ی ئەمساڵیان بۆ ڕەوانە بکات.
لەوبارەیەشەوە حەسەن ڕەشید بەڕێوەبەری گەنجینەی یەکی سلێمانی لەلێدوانێکدا بۆ SNN ڕەتیکردەوە، ھیچ داواکاریەکیان لەلایەن وەزارەتی داراییەوە پێگەیشتبێت.
وتیشی:"تائێستا ھیچ زانیاریەکمان لەبارەی چارەنوسی ئەو سێ موچەیەوە پێنەدراوەو لەلایەن وەزارەتی داراییشەوە داوای لیستی موچەی ئەو مانگانەمان لێنەکراوە".
