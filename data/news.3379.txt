بەهۆی شەڕفرۆشی و دەسپێشخەری چەكدارەكانی سەر بەحەشدی شەعبی، لەخورماتوو شەڕوپێكدادان لەنیۆان حەشدی شەعبیو هێزەكانی پێشمەرگە روویداو لەئەنجامدا چوار فەرماندەو پێشمەرگەیەك شەهید بوونو چوار پێشمەرگەو ژمارەیەك هاووڵاتیش بریندار بوون.
بە پێی ئاژانسەكان دەیان چەكداری میلیشیا شیعەكان بوونەتە قوربانیی سیاسەتی هەڵەی سەركردەكانیانو لە پێكدادانەكاندا كوژراوو بریندار بوونە.
بریكاری وەزارەتی پێشمەرگە لەوبارەوە رایگەیاندووە دانیشتووانی داقوقو خورماتوو بەهۆی هەبوونی میلیشیا شیعەكانەوە تووشی مەترسی داگیركردنی ئەو ناوچانە لەلایەن حەشدی شەعبیەوە بێت یان داعش هیچ جیاوازییەكی نییە.
سەرۆك وەزیرانی عێراق لە بەیاننامەیەكدا داوای لە لایەنەكان كردووە لە رێگای گفتوگۆوە كۆتایی بە ئاڵۆزیەكان بێننو هێزەكانی سوپاشی راسپاردووە تا رەوشەكە كۆنترۆڵ بكەن.
نەجمەدین كەریم، پارێزگاری كەركوكو هادی عامری سەرۆكی رێكخراوی بەدر پاش كۆبوونەوەی نێوان بەرپرسانی پێشمەرگەو حەشدی شەعبی لە كۆنگرەیەكی رۆژنامەوانیدا رایانگەیاند، هەردوولا لەسەر راگرتنی شەڕو راگەیاندنی ئاگربەست رێككەوتووین.
هاوكات فەرماندەی میحوەری خورماتووی هێزەكانی پێشمەرگە رایدەگەیەنێت پێویستە هەرێمی كوردستان بڕیاری خۆی بداتو دۆخی خورماتوو یەكلایی بكرێتەوە، ناكرێت رۆژێك ئاشتی بێتو رۆژێكی دیكە شەڕ دەستپێبكاتەوە.
لەكاتێكدا باس لە راگرتنی شەڕو ئاگربەست دەكرێت كە بەشێك لە ئاژانسەكان رایانگەیاندووە هێشتا هەوڵی لایەنەكان بۆ ئارامكردنەوەی دۆخەكە نەگەیشتوونەتە ئەنجامی یەكلاییكەرەوەو قەناس بەدەستەكانی میلیشیا شیعەكان ناوە ناوە رێبوارانی قەزاكە دەكەنە ئامانجو ژیانی هاووڵاتیانی سڤیلیان تووشی مەترسییەكی جیددی كردووە.
شەڕفرۆشیو فشارەكانی چەكدارانی میلیشیاكانی حەشدی شەعبی تەنگیان بە هاووڵاتیانی خورماتوو هەڵچنیوەو رێژەیەكی بەرچاو لە دانیشتووانی قەزاكە داوای دوورخستنەوەی بارەگاكانی حەشدی شەعبی لە شارەكەیان دەكەن.
شەڕی تایفەگەری لەسەراپای عێراق تەشەنەی كردوەو هەرلایەك دەیەوێ بەشی زۆری زەوی لەشاروشارۆچكەكان داگیر بكات، بۆ ئەمەش حەشدی شەعبی كەهێزێكی شیعە مەزهەبە ئەگەر بەبیانوی بەرەنگاری لەدژی داعش دروستكرا بەڵام پلانەكەی لەوە فرەوانترەو بەرەو هەرێمی كوردستانیش درێخی ناكەن و ئیستغلالی كێشو قەیرانی سیاسی لەهەرێمی كوردستان دەكەن بۆ دەستبەسەرداگرتنی ناوچە كوردستانیەكانی دەرەوەی هەرێمی دەووروبەری كەركوكو سەلاحەدین و ناوچەكەی دیكە.
