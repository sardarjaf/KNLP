وەزیری کارو کاروباری کۆمەڵایەتی حکومەتی ھەرێم بەڵێندەداتە خاوەن پێدواویستیە تایبەتەکان کە ئەو موچەیەی ئێستا بەھۆی کەمکردنەوەی بودجەکەیان لێیان دەبڕدرێت، دوای ئەنجامدانی پشکنینی پزیشکی، سەرجەمیان بۆ دەگەڕێندرێتەوە.
بەھۆی تەرخانکردنی بڕی حەوت ملیار دینار دینار لەبری ١٤ ملیارو فشاری زۆری کەمئەندامان بۆ موچەکانیان، وەزارەتی کارو کاروباری کۆمەڵایەتی بڕیاریدا موچەی سەرجەم کەمئەندامان بەبێ جیاوازی دابەشبکات.
سامان حسێن سکرتێری یەکێتیی کەمئەندامانی کوردستان بەSNNی ڕاگەیاند، "ئەوکەسانەی موچەیان ١٥٠ ھەزار دیناربوو، ئێستا بۆ ٨٩ ھەزارو ٥٠٠ دینار کەمکراوەتەوە، ئەوانەشی موچەکانیان ١٠٠ ھەزار دیناربوە بۆ ٦٠ ھەزار دینار کەمکراوەتەوە".
وتیشی:"ھۆکاری کەمکردنەوەی موچەی کەمئەندامان، بۆ تەرخانکردنی بڕێکی کەم لەبودجە لەلایەن حکومەتەوە دەگەڕێتەوە، ئێستاش پارەکە بەشینەکردوە بۆیە موچەکەیان کەمکراوەتەوە".
پێشتر حکومەتی ھەرێم بڕیاریدا موچەی کەمئەندامان ڕابگرێت، تا لەڕێگەی ئەو لیژنەیەی پێکیھێناوە، پێداچونەوە بەڕێژەی کەمئەندامیەکەیان بکات، ئەوکەسانەشی ڕێژەی کەمئەندامیەکەیان ٦٥% کەمترە لەلیستی خاوەن پێداویستی تایبەت دەربھێندرێت.
سکرتێری کۆمەڵەی کەمئەندامانی کوردستان ڕاشیگەیاند، "وەزیری کارو کاروباری کۆمەڵایەتی بەڵێنی پێداوین، ئەوکەسانەی لەلیژنەی پشکنین دەردەچن، ئەو پارەیەی ئێستا لێیان دەبڕدرێت، بۆیان خەرجدەکرێتەوە، لەلایەن ئەنجومەنی وەزیرانیشەوە ئەو بەڵێنەمان پێدراوە".
سەبارەت بەوکەسانەشی لەلیژنەی پزیشکی دەرناچن، سامان حسێن ئاشکرایکرد، "ئەوانەی لەلیژنەی پزیشکی دەرناچن و ڕێژەی کەمئەندامیەکەیان ٦٥% کەمترە، پارەکەیان بۆ خەرجناکرێتەوە".
