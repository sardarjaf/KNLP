سەبارەت بە داواكاریەكەی بۆ گۆڕینی كابینەی حكومەتەكەی، سبەینێ‌ شەممە، دانیشتنی ئەنجومەنی نوێنەرانی عیراق بۆ میواندریكردنی عەبادی تەرخان دەكرێت.
عەبدولقادر محەمەد پەرلەمانتاری كورد لە ئەنجومەنی نوێنەرانی عیراق بە خەندانی راگەیاند: "ئەنجومەنی نوێنەران دانیشتنی سبەینێ‌ شەممە، بۆ میوانداری عەبادی تەرخان دەكات و لە دانیشتنەكەدا، وێڕای گفتوگۆ لەسەر ئاكامی بەجێگەیاندنی ئەو چاكسازیانەی كە پێشتر ئەنجومەنەكە دەنگی لەسەردابوون، داواكارییەكەی سەرۆك وەزیران بۆ گۆڕینی كابینەی حكومەت، تاوتوێ‌ دەكرێت".
ئەو پەرلەمانتارە كوردە وتیشی: "لە دانیشتنەكەدا، داوای لە عەبادی دەكرێت، هەڵسەنگاندنی وەزیرەكان و لێهاتووی وەزیرەكان لەسەر چ میكانیزمێك دەبێت رونبكاتەوە، یان ئەو پێوەرانەی دایناوە بۆ سەركەوتن و شكستخواردنی وەزیرەكانی ئێستای كابینەكەی چییە و لەسەر چ پێوەرێكیش گۆڕانكارییەكان ئەنجام دەدات، بۆیە پەرلەمان داوای رونكردنەوە لە عەبادی دەكات تا بەرچاو روون بێت سەبارەت بەو كارانەی كە عەبادی بەنیازە لە داهاتوودا بیانكات".
سێ‌ شەممەی رابردوو (9ی شوباتی 2016)، حەیدەر عەبادی سەرۆك وەزیرانی عیراق، داوای كرد گۆڕانكارییەكی هەمەلایەنە لو حكومەتدا بكات و حكومەتێكی تەكنۆكرات پێكبهێنێت، داواشی لە ئەنجومەنی نوێنەران كرد، لەو هەنگاوەدا پشتوانی لە حكومەت بكات.
