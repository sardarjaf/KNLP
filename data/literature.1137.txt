   جارا دوێ‌ یه‌ ژ خه‌ونێن خوه‌ دڤه‌قه‌تیت، ڤێجارێ‌ زه‌نگا ته‌له‌فونێ‌ بو و جارا دی قیژیێن برایێ‌ وێ‌ یێ‌ ساڤا.
بریار دا ژ ئودێ‌ ده‌ركه‌ڤیت.
ژ ئودێ‌ ده‌ركه‌ت.
ده‌یكا وێ‌ گوتێ‌: كیڤه‌ كه‌زی زه‌را من؟ لێ‌ زڤراند: دێ‌ چمه‌ د به‌له‌كونێ‌ دا؛ پیچه‌ك بێهنا من یا ته‌نگه‌.
ل جادێ‌ چه‌ند كچێن زاروك یاری دكرن، هه‌ر ئێكێ‌ بیكه‌ك ل به‌ر سینگا بو؛ زاروكه‌كێ‌ ژوان به‌رێخوه‌ دا بنك وێڤه‌ و گوته‌ هه‌ڤالێن خوه‌: ئه‌وا هه‌ بیكا منه‌ د به‌له‌كونێ‌ دا، پرچا وێ‌ وه‌ك بیكا من یا زه‌ره‌.
هه‌ڤالێن وێ‌ پێ‌ كرنه‌ كه‌نی و گوتنێ‌: هه‌كه‌ راسته‌ بیكا ته‌ بیت، دێ‌ نوكه‌ هێت یاریكان دگه‌ل ته‌كه‌ت؟ ژ به‌له‌كونێ‌ به‌ره‌ڤ ده‌رگه‌هێ‌ شقێ‌ ڤه‌ چوو و شمك دا سه‌ر پێن خوه‌ و به‌ره‌ڤ جادێ‌ و زاروكان برێكه‌فت.
ل جاددێ‌ بتنێ‌ چه‌ند گه‌نجان دگه‌ل ئێك سوحبه‌ت دكرن، ئێكی ژوان گوت: ما من نه‌ گوته‌ هه‌وه‌، ئها ئه‌ڤه‌ هه‌ڤالا من یا پرچ زه‌ر هات، دێ‌ نوكه‌ هێت ده‌ستێ‌ من گریت و دێ‌ وه‌ هێلینه‌ بتنێ‌!
ده‌ما گه‌هشتیه‌ ده‌ف وان، ده‌ستێ‌ وی گرت و گوتێ‌: دا بكه‌ینه‌ غار، ژ ڤارا هه‌میان دویر كه‌ڤین؟ ده‌نگێ‌ ده‌یكا وێ‌ نه‌هێلا بچیته‌ ژڤانێ‌، ده‌ستێ‌ وی به‌ردا و ل ده‌نگێ‌ ده‌یكا خوه‌ زڤری، ده‌یكا وێ‌ گوتێ‌: چاڤێ‌ ته‌ ل برایێ‌ ته‌ بیت، ئه‌ز دێ‌ چمه‌ ڤێ‌ ماركێتێ‌ و سه‌ر پێ‌ زڤرم، هێشتا ده‌یكا وێ‌ عه‌با ل سه‌رێ‌ خوه‌ نه‌ دانای، دیت عه‌بایێ‌ ل سه‌ر سه‌رێ‌ وێ‌ و ب ده‌ره‌جان دا ژووردا دچیته‌ خارێ‌.
ماركێت ل سه‌رێ‌ جاددێ‌ یه‌.
پارێن خوه‌ كرنه‌ دده‌ستێ‌ دكانداری دا، لهیڤیێ‌ ما، هیڤییا وێ‌ درێژ بو و دكاندارێ‌ ب بكرێ‌ خوه‌ ڤه‌ مژول؛ ئه‌و ژبیر كر.
سه‌ره‌ك ل ماركێتێ‌ و ره‌فاتكێن وێ‌ دا، ئه‌و تشت نه‌دیتن یێ‌ ده‌یكا وێ‌ دڤیان بكریت، ژ دكانداری پسیار كر؟!
هێشتا چ به‌رسڤ نه‌داینێ‌ برایێ‌ وێ‌ یاری ژێ‌ دڤییان و ده‌همه‌نێن وێ‌ دكێشان.
رونشته‌ ده‌ف برایێ‌ خوه‌ و گلیزانكێن وی ڤه‌كرن، بو تیقه‌لیقا كه‌نیا برایی و كه‌نییا وێ‌ بكه‌تنا وێ‌ هات، ئه‌گه‌ر هه‌ڤالا وێ‌ ده‌ستێ‌ وێ‌ نه‌گرتبا دا كه‌ڤیته‌ ناڤ وێ‌ جوكا پیس ئه‌ڤا ل به‌ر ره‌خێ‌ جاددێ‌ دا دچیته‌ خارێ‌، هه‌ر باش بو چاڤێن وان كوران ڤێنه‌كه‌فتین، هه‌ڤالا وێ‌ گوتێ‌: كه‌نیا خوه‌ داعویره‌ تا گه‌نجێن هه‌نێ‌ ژمه‌ ده‌رباز دبن، ته‌ هه‌تكا مه‌بر!
لدوور خوه‌ زڤری، برایێ‌ وێ‌ یێ‌ بچووك لوان دران نه‌مایه‌، لێگه‌رییا، نه‌زانی چوو دكیش قولاچكێ‌ را و ژ نشكه‌كێ‌ ڤه‌ دیت ل سه‌ر كورسیكێ‌ رونشتی یه‌ و نارگیله‌ یا دده‌ستی دا، لده‌ف وی چه‌ند گه‌نجێن دینه‌ و هه‌مییان به‌رێن كورسیكێن خوه‌ یێن داینه‌ ئێك و سه‌رێن خوه‌ یێن بنك ئێك ڤه‌ برین.
خوزی من زانیبا هین چ دبێژنه‌ ئێك، هه‌ڤالا وێ‌ لێ ڤه‌گێراند و گوتێ‌: خه‌ما نه‌خو جانا من، ئها دێ‌ بو ته‌ بێژین، هه‌ما تو بخو بخوینه‌، دێ‌ زانی بوچی سه‌رێن مه‌ نزیكی ئێك بون؛ موبایل كره‌ دده‌ستان دا و ل نامان نێری، په‌یڤا حه‌ژێكرن و خوشتڤییا من و ته‌ ناهێلم و بێی ته‌ نه‌شێم بژیم، ده‌ستێن خوه‌ ژناڤ ده‌ستێن وی ئینانه‌ ده‌رێ‌، ئه‌گه‌ر تو ڤان هه‌می په‌یڤان دبێژیه‌ من، ئه‌ز دترسم به‌ری من ته‌ گوتبنه‌ گه‌له‌ك كچێن دژی؟ تو بو وێ‌ هزرێ‌ ژ من دكه‌ی، تو ئه‌و روژی یا لمن دهه‌لێت و ژیانێ‌ بمن دپه‌خشیت، تو ئه‌و هه‌یڤی یا شه‌فه‌قێ‌ دده‌ته‌ شه‌ڤێن منێن تاری، گوهێ‌ خو بده‌ لێدانێن دلێ‌ من دا راستیێ‌ بزانی، ده‌ما دهێیه‌ ده‌ف من هه‌می تشت لده‌ف من ئالوز دبن، هه‌ناسه‌یێن من نزم و بلند دبن، هه‌می تشت تێك دچن، گوتێ‌: كومبیوته‌رێ‌ ته‌ یێ‌ تێك چوویی و دڤێت بهێته‌ فورماتكرن، تو دشێی ده‌مژێره‌كا دی بهێی وه‌رگری دێ‌ بو ته‌ به‌رهه‌ڤكه‌م، به‌ری بچی ژمارا ته‌له‌فونا خوه‌ بده‌ من، هه‌ر گاڤا ژ فورماتكرنێ‌ ته‌مام بو، دێ‌ په‌یوه‌ندیێ‌ بته‌ كه‌م.
هێشتا میلێن ده‌مژێرا ده‌ست نیشانكری ل سه‌ر ئێك سیار نه‌بوین، ژوور تاری بو و ئه‌له‌كتریك هاته‌ برین، هه‌ر باشه‌ كومبیوته‌رێ‌ وێ‌ (دیستكوپ) نه‌، هه‌كه‌ نه‌دشییا ل ئه‌نجامێن تاقیكرنان بنێریت، ئه‌نترێت وه‌كی رێڤه‌چوونا كیسه‌له‌یه‌ و بارێ‌ وێ‌ یێ‌ گران بوی، شوفێر راوه‌ستا و گوت: ئه‌ز ترومبێلێ‌ ژڤێره‌ زێده‌تر ناهاژووم، ڤێره‌ خوش جهه‌ و بلا سه‌یرانا قوتابیان ئه‌ڤ ساله‌ لڤێره‌ بیت، ئه‌و جهێ‌ وه‌ بو من ده‌ست نیشانكری گه‌له‌ك یێ‌ دویره‌ و رێك یا نه‌خوشه‌، ما چ تشتێ‌ خوش مایه‌، دلێن هه‌میان نه‌دخوشن، هه‌می ددودلن و دلێن وان ل سه‌ر سه‌دێ‌ خوه‌ دقوتیت، به‌رهه‌مێ‌ ساله‌كێ‌ یه‌ و هه‌ر ئێكێ‌ دڤێت بزانیت رێژا نمرێن وێ‌ چه‌ند ژ سه‌دێ‌ یه‌ و هه‌ر كچه‌كێ‌ خه‌ونه‌ك یا هه‌ی، هه‌ر كچه‌كێ‌ كولیژه‌ك دڤێت و هه‌ر كولیژه‌كێ‌ ژی نمرا خوه‌ یا تایبه‌ت هه‌یه‌.
ده‌نگێ‌ قوتانا ده‌رگه‌هی بیرا وێ‌ ل هاتنه‌ڤه‌ییا ده‌یكا وێ‌ ئیناڤه‌، ده‌یكا وێ‌ قاقا یێن بو برایێ‌ وێ‌ یێ‌ بچیك ئیناین و  كه‌یفا وی گه‌له‌ك هات، نمرێن خیشكا وی لدویڤ خه‌ونێن وێ‌ نه‌، ئه‌و كولیژا وێ‌ دڤێت دێ‌ شێت قه‌ست كه‌تێ‌، ده‌ستێ‌ خوه‌ دا ته‌له‌فونێ‌ و هێشتا زه‌نگا ئێكێ‌، گوتێ‌ ئه‌لو: مزگینییا من لته‌ رێژا نمرێن ته‌ 72 و پوینت سێ‌ یه‌، ئه‌ڤ كولیژا ته‌ خه‌ون پێڤه‌ دیتین دێ‌ شێی لێ‌ خوینی و نمرێن من نه‌ لدویڤ خه‌ونێن من بون، ئه‌ز نه‌شێم دگه‌ل خوشتڤیێ‌ خوه‌ ل هه‌مان كولیژه‌ بخوینم، نمرێن وی ژ یێن من زێده‌تربون، یێن من ژی نه‌ دخرابن، ده‌یكا وێ‌ گوتێ‌: ما ده‌م نمرێن ته‌ نه‌ دخرابن و وه‌ك ته‌ڤیاین وه‌سا هاتن، ئه‌ز دێ‌ جوانترین دیاری بو كچا خوه‌ یا جوان كرم، جوانییا من و كه‌یفا من تو و برایێن منن و هین بو من دیاری نه‌، ده‌ستێ‌ وێ‌ كره‌ دناڤ ده‌ستێ‌ خوه‌ دا و بره‌ به‌ر ده‌ڤێ‌ خوه‌ و ماچی كر.
ئه‌ڤه‌ ئێكه‌م كوره‌ ماچی دكه‌ت، په‌یوه‌ندیێن خوه‌ زێده‌تر لێكرن و چه‌ند زه‌نگا ته‌له‌فونێ‌ لێدابا، دزانی مزگینییا ماچه‌كا نوی یه‌ و چه‌ند حه‌ز ژوی دكر، هند حه‌ز ژ ته‌له‌فونا خوه‌ دكر، ده‌ما ژێ‌ هاتیه‌ داخوازكرن، ل سه‌ركه‌فتنا وێ‌ ل ئه‌زمونان چ بو بكه‌نه‌ دیاری، گوت: موبایله‌كا نوی و شاشه‌ مه‌زن.
