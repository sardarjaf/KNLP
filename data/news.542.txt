ئایا قەیرانەکانی کابینەی هەشتەم لەبەرئەوەیە کەکابینەیەکی بنکە فرانە؟.
یان لەبەرئەوەیە ئەو حکومەتە ئیدارەیەکە لەسەر بنەمای یەکڕیزی نیشتیمانی دروست بووە؟ یان بەپێچەوانەوە ئەوەی هەتائێستا ئەم حکومەتەی ڕاگرتووە و هەتا ئەندازەیەکیش بەدووری گرتووە لەهەندێک شڵەژانی سیاسی و کۆمەڵایەتی چوون ئەوەی لە 17 شوبات ڕوویدا، بریتییە لەوەی کەئەم کابینەیە، کابینەیەکی بنکە فراوانە.؟
ئەم کابینەیە لەشوێنێکدا توشی قەیران بووە کەپەیوەندی بەبواری خزمەتگوزاری و دابینکردنی موچەی فەرمانبەران و بودجەی وڵاتەوە هەیە.
بێگومان ئەمەش لەسادەترین لێکدانەوە و تێگەیشتندا، پەیوەندی بەشکست هێنانی ئەم کابینەوە هەیە، لەدانانی سیاسەتێکی ئابووری سەرکەوتوودا.
سیاسەتێک،لەنێوان سیاسەتێکی کوردی سەربەخۆی کوردستانیانە و سیاسەتێکی نییشتیمانیانەی عێراقیانەدا، سەرەنجام بووە بەسیاسەتێکی بێ دایک و باوک و بێ شوناس.
لەڕاستیدا لەپاڵ نەبوونی پلانێک بۆ ئابووری و ژێرخانێکی تۆکمە ئەوا گرفت لەسەرخانی ئەو کابینەیەشدا بەشێکی گەورە لەستراکچەری قەیرانی ئەو کابینەیە پێک دەهێنێت.
چونکە بەسادەیی دەتوانرێت ئەوە دەستنیشان بکرێت کەبەشێکی شکستی ئەو کابینەیە لەو توانا مرۆییە کەم ئەزموون و ناپڕۆفیشناڵەوە سەرچاوە دەگرێت کەکابینەکەی پێ پڕکراوەتەوە.
توانایەکی مرۆیی کەم ئەزموون و ناشایستەیە کەبەهۆی سەفقە سیاسیە نهێنی و شاردواەکانی نێوان حزبەکان خۆیان و نێوان گروپگەلە زاڵەکانی ناو ئەو حزبانەوە خزێنراوەتە ناو کابینەی هەشتەمەوە.
ئەم کابیەیە بمێنێت یان بڕووخێت،ئیدی لەزۆر روەوە بەتەواوەتی هەرەسی هێناوە.
بەڵام لەم هەرەس هێنانەدا، هیچ کام لەحزبەکان زیان ناکەن، بەپارتی و یەکێتیشەوە وەک دوو حزب کەسەرۆکایەتی کابینەکە دەکەن.
ئەمەش زۆر بەسادەیی لەبەرئەوەیە  کەدەنگدەری کورد، دەنگدەرێکی عاتفی و بێ ئاگایە.
دەنگدەرێکە، بەئاسانی دەکەوێتە ژێر پڕوپاگەندەوە و خۆیشی حەزیش دەکات لەناو سایکۆلۆجیایەکی چەواشە بوودا دەنگ بدات.
بێگومان ئەوانەی لەم کابینەیەدا دەبن  بەزیانمەندترین،  (سەرۆک) و (جێگری سەرۆکی) ئەم کابینەیەن چونکە سەرۆک، دەبێت ڕیسک بەبەشێک بەو سەرمایە بەنرخەی دەوڵەتداری خۆیەوە بکات، کەلەڕابردوودا و بەڕەنجی بێوچانی خۆی بنیاتی ناوە.
جیگری سەرۆکیش، دەبێت لەکرێدیتی سیاسی داهاتوویدا، باجێکی ناپێویست بدات.
لێرەدا قەیرانی کابینەی هەشتەم وێڕای ئاماژەکانی سەرەوە قەیرانی دیارنەمانی فریادڕەسێکی مەزنیشە لەسەر گۆڕەپانە سیاسیەکەدا کەئەویش جەنابی مام جەلالە.چونکە بێگومان لەئامادەبوونی ئەودا نەنێجیرڤان بارزانی چارەنوسی بوو سەرۆکایەتی کابینەیەکی پر کێشە و قەیران بکات و نەقوباد تاڵەبانیش لەدۆخیکی ئاوا دژوار و پڕ کیشمەکێشمدا ڕوبەڕوی بەرپرسیارێتی و وەزیفەیەکی ئاوا ئەستەم دەکرایەوە!
بڕوام وایە ئەم قەیران و دژواریانەی کەئێستا تەنگیان بەکابینەی هەشتەم هەڵچنیوە،  هەر لەسەرەتاکانی دامەزراندنی کابینەی حەوتەمەوە یەخەی هەرێمە کوردیەیان گرتبوو،بەلام ئەوکاتە مام جەلال(بەئیدارەدانی سەرکەتوانەی سیاسەت و بەرژەوەندیە کوردیەکە لەبەغدا) و (بەدیاریکردنی عیماد ئەحمەد وەکو جێگری سەرۆک وەزیران) و (بەپاڵپشتی کردنی ڕەهای نێچیرڤان بارزانی) بەری بەدەرکەوتنی ئەو قەیران و دژواریانە گرت.
