كۆنستانتین زلبرناكلی هاوڕێم په‌یوه‌ندیه‌كی باشی له‌گه‌ڵ سه‌رجه‌م كچه‌ دراوسێكاندا هه‌بوو .
به‌ڵام هیچیانی خۆش نه‌ده‌ویست .
هه‌ر كامێكیانی ببینیایه‌ وه‌ستاوه‌ , یا به‌ڕێگاوه‌یه‌ , ئاماده‌ بوو سڵاو كردن .
یا چاو نوقاندن یا گاڵته‌یه‌كی سووكی له‌گه‌ڵدا بكا .
كچه‌كانیش ده‌وه‌ستان و تێیان ده‌ڕوانی و سه‌رسامی خۆیانیان بۆ ده‌ر ده‌بڕی .
هاوڕێكه‌م هه‌ر یه‌ كێكیانی مه‌به‌ست بووایه‌ ده‌یتوانی به‌ ده‌ستیان بێنێ‌ .
به‌ڵام ئه‌و ئه‌مه‌ی نه‌ده‌ ویست .
هه‌ر كاتێك له‌ وه‌رشه‌ش باسی كچان و چیڕۆكه‌كانی خۆشه‌ویستی بكرایه‌ , ئه‌و شانی هه‌ڵده‌ته‌كاند, ئه‌گه‌ر یه‌كێكیشمان له‌ باره‌ی رای خۆی پرسیاری لێ بكردایه‌ به‌ پێكه‌ نینه‌وه‌ ده‌یگوت به‌رده‌وام بن ئه‌ی عاشقه‌كان ده‌ژیم تا ژن هێنانی ئێوه‌ ده‌ بینم .
هه‌ندێكیشمان به‌ هاوار كردنه‌وه‌ ده‌یانگوت به‌ڵێ بۆ نا , بۆ ژن هێنان كاره‌ساته‌؟؟ئه‌و وه‌ڵامی ده‌دانه‌وه‌: ده‌توانی تاقی بكه‌یته‌وه‌ , به‌ڵام من نا .
من نا .
له‌به‌ر ئه‌وه‌ هۆیه‌ش زۆر پێده‌كه‌نین .به‌ تایبه‌تی ئه‌و هه‌رگیز رقی له‌كه‌س نه‌بوو وه‌ بێگومان هیچ دڵدارێكی دیاری كراوی نه‌بوو , به‌ڵام هه‌ر كاته‌ی گاڵته‌یه‌كی بچووكی به‌ده‌م رۆیشتنه‌وه‌و یا نو قرچێك یا ماچێكی دزراوی به‌په‌له‌ هه‌بووایه‌ له‌ده‌ست خۆی نه‌ده‌دا , گومانه‌كه‌شمان له‌سه‌ری هه‌ڵه‌ نه‌بوو كاتێك پێمان وابوو ئه‌و پێشتر دڵدارێكی هه‌بووه‌و له‌ شوێنێكی دوور جێیهێشتووه‌, وه‌ یه‌كه‌مین كه‌سیش ده‌بێ له‌ نێو ئێمه‌ كه‌ زه‌ماوه‌ند بكا .
چونكه‌ داهاته‌كه‌ی باشه‌و هه‌ر كاتێ‌ بیه‌وێ‌ ده‌توانێ ببێته‌ وه‌ستا , هه‌روه‌ها ده‌ڵێن ده‌فته‌رێكی باشی پاره‌ پاشه‌كه‌وت كردنی هه‌یه‌ .
بێجگه‌ له‌وانه‌ش ئه‌و مرۆڤێكه‌ هه‌موو خۆشیان ده‌وێ‌ .
هه‌رگیز رێگای پێ نه‌ده‌داین تێبینی ئه‌وه‌ بكه‌ین زیره‌كترینمانه‌ .
یا له‌ هه‌موومان باشتر تێده‌گا .
هه‌ر یه‌كێكمان داوای ئامۆژگاری لێ بكردایه‌ یه‌كسه‌ر یارمه‌تی ده‌دا .
دوور له‌وه‌ش چه‌شنی منداڵێك بوو , زوو به‌ پێكه‌نین ده‌كه‌وت و هه‌سته‌كانی ده‌ بزوون .
گاڵته‌ ده‌كا به‌ڵام نیازی پاكه‌ .
هه‌رگیز نه‌مبینیوه‌ له‌ منداڵێكی مه‌شق كردن بدا , یا به‌ناهه‌ق سه‌ر زه‌نشتی بكا .
ئه‌و كاته‌ پێم وابوو ده‌توانم له‌ بواری میكانیكی ئامێره‌كاندا شتێك بكه‌م .
بۆیه‌ زۆر زیاتر لێی نزیك بوومه‌وه‌ .
چونكه‌ ئه‌و به‌هره‌و شاره‌زایی له‌ گشتمان زیاتر بوو .
به‌ڵكو ده‌كرا له‌ ئاستی وه‌ستا یا مامۆستاكه‌ دابندرێ‌ .
یه‌كێك له‌كاتی كاركردندا بیبینیایه‌ یه‌كسه‌ر ئاره‌زووی بۆ كاری ده‌ستیی ده‌ چوو .
هه‌ر كارێكی بكردایه‌ به‌ ساده‌و ئاسانی و بێ هه‌ڵه‌ ئه‌نجامی ده‌دا , هه‌میشه‌ ئه‌و كاره‌ وردانه‌شی راده‌په‌راند كه‌ مرۆڤ هه‌رگیز نه‌توانێ تیایدا بخه‌وێ‌ یا خه‌واڵوو بێ .
به‌ڵكو ده‌بوو هه‌موو هه‌سته‌كانی كراوه‌و ئاماده‌ بن .
هه‌رگیز پارچه‌یه‌كی تێك نه‌دابوو .
مه‌زنترین به‌خته‌وه‌ری هاوڕێكه‌م ئه‌و ده‌مه‌ بوو كه‌ ئامێرێكی تازه‌ی ده‌به‌ستا .
ته‌نانه‌ت ئه‌و دیزاینانه‌ی كه‌ خۆیشی پێشتر ئاماده‌ی نه‌كردبوون .
ئه‌و چه‌شنی یاریه‌كی منداڵان كۆی ده‌كرده‌وه‌و ده‌یخسته‌ كار , ئه‌و كاته‌ش شتێكی به‌رزو جوان ده‌رده‌كه‌وت من ئه‌و ده‌مه‌ به‌ راستی بۆ یه‌كه‌مین جار زانیم چ مانایه‌ك ده‌گه‌یه‌نێ ئه‌گه‌ر عه‌قل هه‌ژموونی به‌سه‌ر مادده‌دا هه‌بێ .
وه‌ ئیراده‌ی مرۆڤ له‌هه‌موو پارچه‌ ئاسنه‌ بێ گیانه‌كان به‌ هێزتره‌ ,وه‌ به‌ تێپه‌ڕ بوونی كات بۆم ده‌ركه‌وت كه‌وا كۆنستانتین ی هاوڕێم ئه‌و كاره‌ ده‌ستیانه‌ی به‌دڵ نی یه‌ كه‌له‌ كارگه‌ پێی سپێردراوه‌ .
هه‌ستم به‌ ون بوونی ده‌كرد .
ناوه‌ ناوه‌ دوای ته‌واو بوونی كار بزرده‌بوو .
وه‌له‌ هیچ شوێنێك ده‌ر نه‌ده‌كه‌وت , به‌ڵام هه‌ر زوو بۆم روون بۆوه‌ ئه‌و له‌ ژووره‌كه‌ی كه‌له‌ كۆڵانی زینیت به‌ كرێی گرتبوو ده‌مێنێته‌وه‌و خه‌ریكی وێنه‌ كردنه‌ .
سه‌ره‌تا وای بۆ چووم راهێنان له‌سه‌ر ئه‌وه‌ ده‌كا تاوه‌كو وانه‌كانی قوتابخانه‌ی ئێوارانی بیر نه‌ چێته‌وه‌ .
به‌ڵام كاتێك سه‌ردانیم كرد , بینیم خه‌ریكی شیكار كردنی راهێنانێكی لێكدانی پارچه‌كانه‌ , كه‌له‌ گه‌ڵیشیدا دووام و پرسیارم لێكرد , زانیم ئه‌و كار له‌سه‌ر داهێنانێك ده‌كا .
هه‌ر دوای ئه‌وه‌ش په‌یوه‌ندیمان زۆر به‌ تین بوو , پاش ماوه‌یه‌كی كورت هه‌موو نهێنیه‌كانیم زانی , دوو ئامێری دا هێنابوو .
یه‌كێكیان هێشتا هه‌ر نه‌خشه‌ی سه‌ر كاغه‌ز بوو , به‌ڵام دووه‌میان وه‌كو مۆدیل ئاماده‌ بوو , تام و چێژێكی زۆریش له‌ سه‌یر كردنی نه‌خشه‌كانیدا ده‌ بینرا , چونكه‌ به‌راستی وردو خاوێن بوون , دیده‌نیه‌كانی ئێوارانم له‌گه‌ڵ كۆنستانتین پچڕانی تێكه‌وت .
دوای ئه‌وه‌ی له‌ پایزدا كچێكم ناسی به‌ ناوی فره‌نسه‌ و په‌یوه‌ندیم له‌گه‌ڵیدا خۆش بوو .
ئه‌و ده‌مه‌ش به‌ گوڕو تینه‌وه‌ گه‌ڕامه‌وه‌ سه‌ر شیعر نووسین .
كه‌هه‌ر له‌ قوتابخانه‌ی ئاماده‌ ییه‌وه‌ پشت گوێم خستبوو .
ئه‌و كچه‌ جوانه‌ لاساره‌ زۆر له‌ نرخه‌كه‌ی خۆی زیاتر له‌سه‌رم وه‌ستا , هه‌رچه‌نده‌ توانیم به‌ زیانێكی كه‌مه‌وه‌ لێی رزگار بم .
شه‌وێك جارێكی تر له‌ ژووره‌كه‌ی سه‌ربان چوومه‌وه‌ لای زلبر ناكل .
پاش ئه‌وه‌ی بۆ ماوه‌یه‌كی زۆر لێی دا بڕابووم و سڵاوم لێكرد , ئه‌و به‌ گومانه‌وه‌ سه‌یری كردم و به‌توندی له‌سه‌ر مه‌سه‌له‌ی كه‌وتنه‌ شوێن ئافره‌تان سه‌ركۆنه‌ی كردم ,كه‌ خه‌ریك بوو جارێكی دیكه‌ له‌ده‌ستی رابكه‌م , به‌ڵام مامه‌وه‌, چونكه‌ وته‌ به‌ سووده‌كانی تانه‌ی له‌ له‌ خۆبایی بوونه‌ لاویه‌كه‌م ده‌داو پێی گوتم تۆ بۆ ئه‌م ژنه‌ نه‌خولقاوی , تۆ هه‌رگیز بۆ ژنان دروست نه‌بووی , قه‌ت نابیته‌ میكانیكییه‌كی به‌ ناو بانگ ئه‌گه‌ ئه‌وه‌ت به‌دڵ نه‌بێ كه‌ لێمی ده‌ بیستی , تۆ شتێك له‌ ناختایه‌ , ده‌ریش ده‌كه‌وێ‌ ئه‌گه‌ر خۆت به‌و چیڕۆكانه‌ی خۆشه‌ویستی و دڵداری و شته‌ هاو شێوه‌كانیان نه‌یكوژی , ئه‌و كاته‌ لێم پرسی تۆ بۆ له‌ راستیدا به‌و نه‌فره‌ت كردنه‌وه‌ باسی خۆشه‌ویستی و هاوسه‌ر گیری كردن ده‌كه‌ی.
ئه‌و درێژه‌ی پێداو گوتی ئێستا ئه‌وه‌شت پێ ده‌ڵێم , كه‌له‌ راستیدا چیڕۆك نی یه‌ .
به‌ڵكو ته‌نها ئه‌زموون یا رووداوێكی خێراو شتێكی له‌م بابه‌ته‌یه‌ , به‌ڵام باش تێی ده‌گه‌ی ئه‌گه‌ر ته‌نها به‌م دوو گوێیه‌ت نه‌یبیستی و به‌س , له‌ راستیدا خه‌ریك بوو بكه‌ومه‌ ناو داوی ژن هێنانه‌وه‌ , له‌مه‌شدا وانه‌یكی زۆر گرینگ فێر بووم , كێ‌ حه‌زده‌كا با ژن بێنێ , به‌ڵام من نا , خۆم نا , تێ گه‌یشتیی؟.. بۆ ماوه‌ی دوو ساڵ له‌ شاری كانشتات مامه‌وه‌ هه‌ر كاری قالبگرتنه‌وه‌ی ئاسنگه‌ریم ده‌كرد .
كارگه‌یه‌كی جوان كه‌ ده‌كرا زۆر شتی لێ فێربی , به‌ر له‌وه‌ ئامێرێكی بچووكی دار بڕینه‌وه‌و پیشه‌سازی ته‌خته‌م دروست كردبوو .
شتێكی باش بوو .
به‌ڵام ئامێره‌كه‌ عه‌مه‌لی نه‌بوو .
پێویستی به‌ وزه‌یه‌كی زۆر هه‌بوو .
بۆیه‌ به‌یه‌كجاری تێكم شكاند .
دوای ئه‌وه‌ ویستم شتێكی باشتر دروست بكه‌م , هه‌ر ئه‌وه‌شم كرد , واته‌ دوای چه‌ند مانگێك كارم له‌سه‌ر ئامێرێكی دیكه‌ كرد كه‌ جلشۆرێكی بچووك بوو .
دڵنیا بووم ئه‌مه‌یان باش ده‌رده‌چێ‌ .
ئه‌وكاته‌ لای بێوه‌ژنی چه‌خماخچیه‌كه‌ نیشته‌جێ بووم .
ژوورێكی بچووكی سه‌ربان .
هه‌موو شه‌وێك داده‌ نیشتم و خه‌ریكی نه‌خشه‌ كردن بووم , كاتێكی خۆشم به‌سه‌ر ده‌برد .
وای خوایه‌ جا مرۆڤ له‌ ژیاندا چی بۆ ده‌ مێنێته‌وه‌ له‌وه‌زیاتر كه‌ ئه‌نجامی ده‌دا , وه‌ ئه‌و هزرانه‌ی كه‌له‌ مێشكی ده‌ر ده‌چن و ده‌كرێ‌ له‌ جیهاندا به‌كار بهێنرێن .
به‌ڵام كچێكی به‌رگ دروو به‌ ناوی لینا كه‌له‌ هه‌مان خانوودا نیشته‌جێ بوو .
به‌ژن و باڵایه‌كی زۆر جوان و رێكی هه‌بوو , شۆخ و شه‌نگ , به‌ڵام قه‌ڵه‌و نه‌بوو .
ئاسایی بوو یه‌كتری بناسین , وه‌ مه‌سه‌له‌یه‌كی سروشتیه‌ كچێك و كوڕێك گاڵته‌ له‌گه‌ڵ یه‌كتری بكه‌ن .
به‌ روویدا پێكه‌نیم و ئه‌ویش به‌ پێكه‌نین وه‌ڵامی دامه‌وه‌ .
جارێك هه‌ندێ‌ شتی خۆشم بۆ باسكرد له‌ تریقه‌ی پێكه‌نینی دا .
زۆری نه‌برد یه‌كتر ناسینه‌كه‌مان به‌هێز تر بوو , پاشان بوو به‌ په‌یوه‌ندیه‌كی دڵداری .
له‌به‌ر ئه‌وه‌ی كچێكی ژیریش بوو رێگای به‌شتی هه‌ڵه‌ نه‌ده‌دا .
زیاتر پێوه‌ی په‌یوه‌ست بووم .
دوای كاركردن .
به‌یه‌كه‌وه‌ ده‌ چووینه‌ باخچه‌كان یا رۆژانی یه‌كشه‌ممه‌ بۆ چێشتخانه‌كه‌ی شارۆچكه‌كه‌ یا بۆ هۆڵی سه‌ما كردن ده‌ چووین , جارێكیان كه‌شه‌كه‌ باراناوی بوو هاته‌ ژووره‌كه‌م نه‌خشه‌كانی جلشۆره‌كه‌م نیشان دا و هه‌موو شتێكم بۆ راڤه‌ كرد .
به‌ڵام ئه‌و له‌مجۆره‌ بابه‌تانه‌ زۆر گه‌مژه‌ بوو .
له‌و ده‌مه‌ی من به‌ حه‌ماسه‌ته‌وه‌ ده‌دوام و بۆم روون ده‌كرده‌وه‌ .
بینیم ئه‌و باوێشك ده‌داو تاكه‌ جارێكیش سه‌یری كاغه‌زه‌كانی نه‌كردم به‌ڵكو سه‌رنجی له‌سه‌ر پێڵاوه‌كانی بوو كه‌له‌ ژێر مێزه‌كه‌ بوون .یه‌كسه‌ر وه‌ستام و نه‌خشه‌كانم خسته‌وه‌ چه‌كمه‌جه‌كه‌وه‌ , به‌ڵام ئه‌و تێبینی هیچ شتێكی نه‌كرد .
به‌ڵكو ده‌مو ده‌ست كه‌وته‌ ده‌ست گه‌مه‌و ماچ كردن .
ئه‌مه‌ش یه‌كه‌مین جار بوو كه‌ من هه‌ڵس و كه‌وته‌كانیم به‌دڵ نه‌بێ .له‌به‌ر ئه‌وه‌ لێی په‌ست بووم .
به‌ڵام هه‌ر زوو ئه‌وه‌م به‌ خه‌یاڵدا هات كچه‌كه‌ بۆ خۆی به‌ نه‌خشه‌كانته‌وه‌ مژوڵ بكا .
خۆ ئه‌و هیچی لێ حاڵی نابێ .
ئه‌ی وانی یه‌؟؟دانم به‌ خۆمدا گرت ,كه‌  بێًگومان ئه‌وه‌ش له‌ سه‌رووی توانای خۆمدا بوو .
باشه‌ واده‌رده‌كه‌وێ‌ ئه‌و منی به‌دڵ بێ .
تا كار گه‌یشته‌ ئه‌وه‌ی باسی هاو سه‌رگیری بكه‌ین .
من نیازم خراپ نه‌بوو ده‌متوانی راشكاوانه‌ قسه‌ بكه‌م لینا ش له‌لای خۆیه‌وه‌ باش خۆی ئاماده‌ كردبوو وه‌ چه‌ند سه‌د ماركێكی پاشه‌ كه‌وت  كردبوو , هه‌ر دوای ئه‌وه‌ی باسی هاو سه‌رگیریمان كرد به‌راستی بیرمان له‌ ئاهه‌نگی زه‌ماوه‌نده‌كه‌ ده‌كرده‌وه‌ .
ئه‌و نه‌رم و نیان تر و هه‌ڵوه‌دا تر بوو بۆ مه‌سه‌له‌كه‌ , منیش هه‌روا , ته‌نانه‌ت هیچ شتێك له‌ خه‌یاڵمدا نه‌ما عه‌شق و شه‌یدایی ئه‌و نه‌بێ , له‌ماوه‌ی ئه‌م كه‌ین و به‌ینه‌شدا بێگومان جارێكی تر نه‌گه‌ڕامه‌وه‌ لای نه‌خشه‌كانم , به‌ڵكو هه‌میشه‌ له‌گه‌ڵ لینا بووم مێشكم به‌ كارو باری ژن هێنانه‌وه‌ تژی بوو , ئه‌مه‌ش شتێكی زۆر جوان بوو , وه‌زۆر دڵخۆشیش بووم , هه‌روه‌ك حاڵی هه‌موو زاوایه‌ك , داوام كرد كه‌س وكارم له‌ شاره‌كه‌م به‌ڵگه‌ نامه‌ پێویسته‌كانم بۆ بنێرن ,ته‌نها چاوه‌ڕوانی باش كردنی مووچه‌كه‌مم ده‌كرد , كه‌ زۆری نه‌ده‌ خایاند .
به‌ڵكو چوار تا شه‌ش حه‌فته‌ی مابوو .
تا ئێره‌ هه‌موو شته‌كان به‌ باشی به‌ڕێوه‌ ده‌ چوون .
تا پیشانگایه‌كه‌ كرایه‌وه‌ .
هه‌ی به‌ نه‌فره‌ت بێ , پیشانگایه‌كی كاره‌ ده‌ستیه‌كان بوو .
هه‌ر پێشانگایه‌كی بچووك و به‌س , رۆژی یه‌كشه‌ممه‌ بوو كه‌ پێشانگایه‌كه‌ی تیا كرایه‌وه‌.
له‌ كارگه‌كه‌م بلیتێكی چوونه‌ ناو پیشانگام پێدراو یه‌ كێكی ترم به‌ كه‌متر له‌ نرخی خۆی بۆ لینا كڕی , هه‌رایه‌ك بوو بۆ خۆی , بێنه‌ به‌ر چاوت مۆسیقاو ژاوه‌ ژاو .
خه‌ڵكێكی زۆر .
چه‌ترێكی ئاوریشمی ره‌نگاو ره‌نگم بۆ لینا كڕی .
تا له‌ گه‌رمایی خۆره‌كه‌ بیپارێزێ‌ , له‌ هه‌موو سوچێكی گه‌ڕاین و زۆر به‌كه‌یف بووین .
له‌ دووره‌وه‌ مۆسیقایه‌كی سه‌ربازی لێده‌درا , كه‌ش و هه‌وایه‌كی خۆش و له‌ هه‌موو لایه‌ك جمه‌ی میوانه‌كان ده‌هات .
هه‌رچه‌نده‌ دواتر گوتیان پێشانگاكه‌ كورتی هێنابوو.
به‌ڵام من هه‌رگیز باوه‌ڕم به‌وه‌ نه‌ده‌كرد .
زۆر گه‌ڕاین  سه‌یری هه‌موو شته‌كانمان كرد .
لینا زوو زوو ده‌وه‌ستاو منیش له‌گه‌ڵی , گه‌یشتینه‌لای ئامێره‌كان .
هه‌ر كه‌ چاویشم پێیان كه‌وت یه‌كسه‌ر ئه‌وه‌م بیر كه‌وته‌وه‌ كه‌وا من چه‌ندین حه‌فته‌یه‌ كار له‌سه‌ر ئامێرێكی جل شوشتن ده‌كه‌م .
ده‌مو ده‌ست دڵم ته‌نگ بوو به‌ڕاده‌یه‌ك پێم باش بوو یه‌كسه‌ر به‌ راكردن بگه‌ڕێمه‌وه‌ ماڵه‌وه‌, ناكرێ‌ باسی ئه‌و ئازایه‌تیه‌م بكه‌م كه‌ دایگرتم .
لینا گوتی ده‌ی واز له‌م ئامێره‌ بێزار كه‌رانه‌ بێنه‌.
ویستی له‌وێ‌ رامبكێشێ .
به‌ڵام هه‌ركه‌ ده‌ستی راكێشام وام بۆ هات به‌راستی ده‌بێ شه‌رم له‌ خۆم بكه‌م , ئه‌و كچه‌ ده‌یه‌وێ‌ له‌ هه‌موو ئه‌و شتانه‌ ده‌رم بێنێ كه‌لام گرینگ و خۆشه‌ویست بوون , ئه‌و كاته‌ به‌راستی وام هه‌ست ده‌كرد هه‌روه‌ك له‌ خه‌ونێكدا بم , یا ژن دێنی و هه‌موو هیوایه‌كانی ناخت تێك ده‌شكێنی , یا یه‌كسه‌ر راده‌كه‌یته‌وه‌لای ئامێره‌كه‌ت , ئامێری جل شوشتن .
ئه‌و كاته‌ گوتم لینا من حه‌ز ده‌كه‌م هه‌ندێكی تر له‌م هۆڵه‌ بمێنمه‌وه‌ .
لێم توڕه‌ بوو , ئه‌و به‌ته‌نیا رۆیشت .
به‌ڵێ‌ به‌ڵێ‌ كوره‌ گه‌نجه‌كه‌ ئه‌مه‌ به‌سه‌ر هاته‌ كه‌ بوو وه‌به‌م جۆره‌ كۆتایی هات , ئێواره‌ وه‌كو دڕنده‌یه‌ك به‌رامبه‌ر تابڵوو نه‌خشه‌كانم دانیشتم و به‌ یانیه‌كه‌ی كه‌ دوو شه‌ممه‌ بوو ده‌ست له‌كار كێشانه‌وه‌ی خۆم له‌ كارگه‌كه‌ پێشكه‌ش كرد و دوای چوارده‌ رۆژ له‌ شاره‌كه‌ش كۆچم كرد .
ئێستاش وا دوو ئامێر دروست ده‌كه‌م .
كه‌ یه‌كێكیانم هێشتا له‌ مێشك دایه‌ و زۆری نه‌ماوه‌ داهێنانی ئه‌وه‌كه‌ی تر به‌ده‌ست بێنم .
له‌وه‌ش دڵنیام هه‌روه‌ك چۆن له‌وه‌ دڵنیام كه‌ ناوم زلبر ناكله‌.......
