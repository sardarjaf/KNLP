وه‌زاره‌تی‌ سامانه‌ سروشتییه‌كانی‌ هه‌رێمی‌ كوردستان، سكاڵای‌ یاسایی له‌سه‌ر سێ ئه‌ندامی‌ په‌رله‌مانی‌ كوردستان تۆمارده‌كات و داوایان لێده‌كات بچنه‌ به‌رده‌م دادگاو له‌ژێر پارێزبه‌ندی‌ په‌رله‌مانتاریدا "خۆیان نه‌شارنه‌وه‌".
سكاڵاكه‌ له‌سه‌ر هه‌ر سێ په‌رله‌مانتار (شێركۆ جه‌وت، عه‌لی‌ حه‌مه‌ ساڵح، عزه‌ت سابیر) تۆماركراوه‌، به‌تۆمه‌تی‌ بڵاوكردنه‌وه‌ی‌ "زانیاری‌ ناڕاست" له‌ یاداشتێكدا كه‌ له‌سه‌ر داهاتی‌ نه‌وتی‌ هه‌رێم بڵاویانكرده‌وه‌، ئه‌وه‌ش به‌پێی راگه‌یه‌نراوێكی‌ وه‌زاره‌تی‌ سامانه‌ سروشتییه‌كان كه‌ ئه‌مڕۆ پێنج شه‌ممه‌ بڵاویكرده‌وه‌.
به‌پێی یاداشتێكی‌ ئه‌و سێ په‌رله‌مانتاره‌ كه‌ مانگی‌ رابردوو بڵاویانكرده‌وه‌، داهاتی نەوتی هەناردەكراوی هەرێم لەڕێگەی بۆرییەوە بڕی‌ (5 ملیارو 836 ملیۆن) دۆلار بووەو بڕی (4 ملیارو 150 ملیۆن) دۆلاری‌ دراوە بە موچەو (ملیارێك‌و 686 ملیۆن) دۆلاری "دیارنەماوە".
به‌پێی راگه‌یه‌نراوه‌كه‌ی‌ سامانه‌ سروشتییه‌كان كه‌ وێنه‌یه‌كی‌ بۆ خه‌ندان نێردراوه‌، یاداشتی‌ ئه‌و سێ په‌رله‌مانتاره‌ پڕبووه‌ له‌ زانیاری‌ "هه‌ڵه‌و نادروست، به‌بێ به‌ڵگه‌و بێ گه‌ڕانه‌وه‌ بۆ وه‌زاره‌ت" ئاماده‌ كراوه‌، بۆیه‌ سكاڵای‌ یاساییان له‌سه‌ر ئه‌و سێ په‌رله‌مانتاره‌ تۆماركردووه‌.
وه‌زاره‌ته‌كه‌ داوا له‌و سێ په‌رله‌مانتاره‌ ده‌كات، له‌ په‌نای‌ پارێزبه‌ندی‌ "حه‌سانه‌" چیتر خۆیان "حه‌شارنه‌ده‌ن" و ئه‌گه‌ر خۆیان به‌راست ده‌زانن، ئه‌و بابه‌ته‌ له‌به‌رده‌م یاسا یه‌كلایی بكه‌نه‌وه‌.
هه‌رچه‌نده‌ سامانه‌ سروشتییه‌كان رایگه‌یاندووه‌، دادگای‌ لێكۆڵینه‌وه‌ی‌ هه‌ولێر نوسراوێكی‌ ئاڕاسته‌ی‌ په‌رله‌مان كردووه‌، به‌مه‌به‌ستی‌ ئاماده‌بونی‌ ئه‌وسێ په‌رله‌مانتاره‌ له‌به‌رده‌م دادگا، به‌ڵام شێركۆ جه‌وده‌ت یه‌كێك له‌و په‌رله‌مانتارانه‌ی‌ كه‌ سكاڵای‌ له‌سه‌ر تۆماركراوه‌ ده‌ڵێت "تائێستا له‌و باره‌یه‌وه‌ هیچ نوسراوێكی‌ یاساییم به‌ده‌ستنه‌گه‌یشتووه‌، هه‌ركاتێك گه‌یشت قسه‌ی‌ خۆم ده‌بێت".
شێركۆ جه‌وده‌ت كه‌ سه‌رۆكی‌ لیژنه‌ی‌ وزه‌و سه‌رچاوه‌ سروشتییه‌كانه‌ له‌ په‌رله‌مانی‌ كوردستان به‌خه‌ندانی‌ وت "ئه‌وان پێشتر داوایان كردووه‌ وه‌زیری‌ سامانه‌ سروشتییه‌كان بچێته‌ په‌رله‌مان، به‌ڵام به‌هۆی‌ په‌ككه‌وتنی‌ په‌رله‌مانه‌وه‌ نه‌چووه‌ته‌ په‌رله‌مان".
ئاماژه‌ی‌ به‌وه‌شكرد، له‌ماوه‌ی‌ رابردوودا له‌ دادگای‌ چه‌مچه‌ماڵ سكاڵای‌ یاسایی له‌سه‌ر وه‌زاره‌تی‌ سامانه‌ سروشتییه‌كان تۆماركردووه‌، "منیش داوا له‌و وه‌زاره‌ته‌ ده‌كه‌م بۆ سه‌لماندنی‌ بێ تاوانی‌ خۆی‌ بێته‌ به‌رده‌م دادگا".
سكاڵاكه‌ی‌ شێركۆ جه‌وده‌ت له‌سه‌ر كارگه‌ی‌ قیری‌ زیپۆیه‌ كه‌ به‌وته‌ی‌ ئه‌و "وه‌همی‌ یه‌" و به‌ واژۆی‌ وه‌زیری‌ سامانه‌ سروشتییه‌كان نه‌وتی‌ ره‌شی‌ پێدراوه‌ بۆ دروستكردنی‌ قیر.
عزه‌ت سابیر سه‌رۆكی‌ لیژنه‌ی‌ دارایی و ئابوری‌ له‌په‌رله‌مانی‌ كوردستان به‌خه‌ندانی‌ راگه‌یاند "حكومه‌تی‌ هه‌رێم خه‌ریكه‌ خۆی‌ ده‌كات به‌ حكومه‌تی‌ ئه‌ردۆگان، ئه‌ویش حه‌سانه‌ی‌ یاسایی له‌ په‌رله‌مانتاره‌ كورده‌كان وه‌رگرته‌وه‌ بۆ ئه‌وه‌ی‌ دادگاییان بكات، وادیاره‌ مه‌به‌ستی‌ وه‌زاره‌تی‌ سامانه‌ سروشتیه‌كان و حكومه‌ت دادگایكردنی‌ په‌رله‌مانتارانه‌".
ئاماژه‌ی‌ به‌وه‌شكرد، هه‌ركاتێك په‌رله‌مان چالاكرایه‌وه‌ و سه‌رۆكی‌ په‌رله‌مان گه‌ڕایەوه‌ بۆ په‌رله‌مان ئه‌وكاته‌ له‌ناو په‌رله‌ماندا ده‌توانن حه‌سانه‌ی‌ یاساییان لێبسه‌ننه‌وه‌، "ئه‌وكاته‌ش ئێمه‌ده‌چینه‌ به‌رده‌م دادگا و هه‌موو ئه‌و شتانه‌ی‌ بڵاویشمانكردۆته‌وه‌ ده‌یسه‌لمێنین".
