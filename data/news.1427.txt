به‌هۆی شه‌ڕی عیراق و یه‌مه‌نه‌وه‌، نرخی نه‌وت له‌ بازاڕه‌كانی جیهان بۆ سه‌رووی 66 دۆلار به‌رزبووه‌وه‌، به‌ڵام ئاماژه‌كانی زیادبوونی به‌رهه‌می نه‌وتی ئه‌مریكا ئه‌و به‌رزبوونه‌وه‌یه‌ی راگرت.
ئاژانسی هه‌واڵی رۆیته‌رز بڵاویكرده‌وه‌، ئه‌مڕۆ دووشه‌ممه‌ 18ی ئایاری 2015، به‌هۆی ترسی شه‌ڕی عیراق و یه‌مه‌ن، نرخی یه‌ك به‌رمیل نه‌وت بۆ 66 دۆلار و 90 سه‌نت به‌رزبووه‌وه‌، له‌گه‌ڵ ئه‌مه‌شدا نرخی نه‌وتی خاوی ئه‌مریكا بۆ 59 دۆلار 75 سه‌نت زیادی كرد.
هۆكاری به‌رزبوونه‌وه‌ی نرخه‌كه‌، ترسه‌ له‌ شه‌ڕی عیراق و یه‌مه‌ن كه‌ ره‌نگه‌ ببێته‌هۆی په‌ككه‌وتنی به‌رهه‌مهێنان یان هۆكاره‌كانی گواستنه‌وه‌ی نه‌وت له‌ خۆرهه‌ڵاتی ناوه‌ڕاست، به‌ڵام به‌پێی ئاژانسی رۆیته‌رز ئاماژه‌كانی زیادكردنی به‌رهه‌می نه‌وتی ئه‌مریكا رێی له‌وه‌گرت نرخه‌كه‌ زیاتر به‌رزببێته‌وه‌.
هاوكات چاودێرانی ئابووری رایانگه‌یاند كه‌ سه‌ره‌ڕای ئاڵۆزییه‌كانی خۆرهه‌ڵاتی ناوه‌ڕاست، هێشتا دۆخی بازاڕی نه‌وت له‌ئاستێكی باشدایه‌ و ئه‌گه‌ر ئه‌مریكا ئاستی به‌رهه‌مهێنانی خۆی زیاتر بكات، ره‌نگه‌ نه‌وتی زیاتر له‌بازاره‌كاندا ده‌ستبه‌ر بكرێت.
