پێشبینی دەكرێت بەهۆی پێكانەوە فرانك ریبیری یاریزانی پێشووی هەڵبژاردەی فەرەنسا و ئەستێرەی یانەی بایرن میونشنی ئەڵمانی بە شێوەیەكی یەكجاری واز لە یاری كردن بهێنێـت، رۆژنامەی لیكیپی فەرەنسی ئاشكرایكردووە: ریبیری تا ئێستا لە پێكانەكەی چاك نەبۆتەوە و رۆژ لە دوای رۆژیش پێكانەكەی بەرەو خراپ بوون دەروات، هەر بەو هۆیەشەوە ئەو یاریزانە بیر لەوە دەكاتەوە لە ماوەی داهاتوودا بە شێوەیەكی یەكجاری واز لە یاری كردن بهێنێت، ئەو رۆژنامەیە باسی لەوەشكردووە: یاریزانی ناوبراو زۆر لەو پێكانە بێزار بووە و چەند جارێكیش بەرپرسانی یانەكەی لەوە ئاگاداركردۆتەوە كە چیتر لە توانایدا نەماوە یاری بكات و بیری لە وازهێنانی یەكجاری كردۆتەوە، رۆژنامەی لیكیپ ئاماژەی بەوەشداوە: بەرپرسانی یانەی بایرن میونشن هەموو هەوڵێكی خۆیان خستۆتەكار تا ریبیری لەو پێكانە رزگار بكەن و چەندین شارەزا و پزیشكی تایبەتیشیان بۆ ئەو یاریزانە تەخانكردووە بە مەبەستی چاكبوونەوەی لەو پێكانە، بەڵام ئەو یاریزانە بەهیچ شێوەیەك بەرەو باش بوون نەچووە، جێی وەبیرهێناوەیە ریبیری تەمەن سی ودوو ساڵ لە مانگی سێی رابردووەوە دووچاری پێكانێكی قوورس بووە لە پاژنەی پێیدا و لە ماوەی رابردووشدا بە چەند شێوازێك چارەسەری پزیشكی تایبەتی بۆ ئەنجام دراوە.
