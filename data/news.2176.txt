لەم هەلومەرجە نوێیەدا کورد گۆڵی خۆی کرد و ئەوەی لەشەڕ و دانوستاندن و هاوپەیمانێتیەکان و نوسینەوەی دەستودا نەیتوانی بەدەستی بهێنێت، لەپیشهاتێکی ناوچەیی و عێراقی چاوەڕوان نەکراوی نوێدا، بەهۆی هەڵمەتە وەحشیەکانی داعش و داڕوخانەکانی ئابڕووبەرەکانی سوپادا بەدەستی هێنا.
لەم دۆخەدا کورد پیویستە ژیرانە مامەڵە بکات و دوور لەهەڵچون و داچوونی عاتفیانە سەیری بارودۆخی مەوجود بکات بۆئەوەی ئەم جارەش چەشنی جارانی ڕابردوو هەلی زێرینی بەدەستهاتووی خۆی لەدەست نەدات.
بۆئەوەی کورد ئەم هەلەی لەدەست نەچێت پێویستی بەبەگەڕخستن و بنیاتنانی دەست بەجێی کۆمەڵە دانوستاندنێک هەیە لەچەند قۆڵێکی جیاوازەوە بۆ ئەوەی بتوانێت لەپاڵ لۆژیکە سەربازیەکەوە لۆژیکە دیبلۆماسی و سیاسیەکەش ئەکتیڤ بکات و ڕەوایەتی ببەخشێت بە وێنابوونی دۆخی مەوجود، کەدۆخی سەرکەوتنی کوردە لەهەلومەرجیکی زۆر دەڵەمەیی و هەستیاردا.
لەم ڕوەوە بەر لەهەر شتێک کورد پێویستە کەناڵەکانی دانوستاندنێکی جدی لەناو عێراقدا لەگەڵ هەردوو لایەنی شیعە و سونە بەدوور لەپرسی لایەنداری و دوژمنداری بکاتەوە و لەسەر دۆسیەی بەرژەوەندیە باڵاکانی خۆی لەگەڵ هەر لایەنێکیادا مامەڵە بکات و گوێ بەناو و ناوبانگ و شوناشی سیاسی و دینی و تائیفی ئەوان نەدات و وەکوو دیفاکتۆیەکی نوێ مامەڵە لەگەڵ لایەنی شیعی بەسەرۆکایەتی مالیکی و لایەنی سونی بەسەرۆکایەتی داعش بکات.
بێگومان لەم دانوساندنە عیراقیەدا دانوساندنە ناوچەییەکان دەتوانن ڕۆڵی ئەرێنی و نەرێنی وازی بکەن.
هەربۆیە گرنگە لەم پێناودا کورد گرنگە دەست بەجێ دەست بکات بە دانوساندنێکی ڕاشکاوانەی بەرهەمدار و یەکلاکەرەوە، لەگەڵ هەردوو لایەنی ئێرانی  و  تورکیدا.
ڕەنگە لێرەدا یەکێتی و پارتی بەهاوکاری سێ لایەنەکەی تر (گۆڕان،یەکگرتوو،کۆمەڵ) بتوانن ڕۆڵەکانیان بەئاگاداری یەکتری دابەش بکەن و هێلکە کوردیەکان لە کۆمەڵێک سەبەتەی جیاواز جیاوازی عێراقی و ناوچەیی و نێودەوڵەتیدا بپاریزن.
ئێستا کورد هەموو شتێکی بەدەست هێناوە بەڵام لەبەردەم مەترسی لەدەستچوونی هەموو شتێکیش دایە.
بۆیە لەهەموو شتێک گرنگتر جولاندنی کەناڵە دیبلۆماسی و کردنەوەی کەناڵەکانی دانوساندن و بەردەوامکردنی دۆخی (نەشەڕ نەئاشتیە) بەشێوەیەکی کاتی و تاکتیکەڵی بەئامانجی هێنانەدی ستراتیژە مەزنەکە، کەستراتیژی پاراستنی وەزعی مەوجود و دواتر ڕاگەیاندنی دوور لەهاش و هوشی ویناکردنی دەوڵەتی کوردیە.
لێرەدا خاڵی یەکەم بەدەتهێنانەوەی زەمانەتی پاراستنی هەرێمە کوردیەکە و خاڵی دووهەمیش دەستەبەربوونی ئەقڵیەتی بنیاتنانی دانوساندنە لەگەڵ (شەیتان و ڕەحماندا) بۆ مانەوە و بۆ دان نان بەدیفاکتۆی عێراقی و کوردی مەوجودا.
بەمەش کورد بەدەر لە پرسیارە باوەکە، کەپرسیاری کشانەوە و مانەوەیەتی، وەڵامیکی تری گرنگتری تابیەت بەخۆی وەردەگریت.
