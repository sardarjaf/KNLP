كه‌میی چاودێری‌و زانیاریی هه‌واڵگری له‌شه‌ڕی داعشدا پێشڕه‌ویی هێرشه‌ ئاسمانییه‌كانی دژ به‌و رێكخراوه‌ تیرۆرستییه‌ی له‌عیراق‌و سوریادا خاوكردووه‌ته‌وه‌، ئه‌وه‌ش به‌وته‌ی فه‌رمانده‌یه‌كی هێزه‌ ئاسمانییه‌كانی ئه‌مریكا.
جه‌نه‌راڵ چارلس براون، فه‌رمانده‌ی باڵای هێزه‌ ئاسمانییه‌كانی ئه‌مریكا، له‌كۆنگره‌یه‌كی رۆژنامه‌وانیدا رایگه‌یاند "ئه‌گه‌ر شتێك بوونی هه‌بێت كه‌ هێزه‌ هاوبه‌شه‌كان‌و هێزی زه‌مینی داوای زیاتری بكه‌ن، ئه‌وا بریتییه‌ له‌چاودێری‌و زانیاریی هه‌واڵگریی زیاتر".
له‌كاتێكدا كه‌زۆرینه‌ی هێزه‌ سه‌ربازییه‌كانی ویلایه‌ته‌ یه‌كگرتووه‌كانی ئه‌مریكا دوورن له‌رۆژهه‌ڵاتی ناوه‌ڕاست، فه‌رمانده‌ سه‌ربازییه‌كانی ئه‌و وڵاته‌ به‌ڕێژه‌یه‌كی زۆر پشت به‌و زانیارییه‌ هه‌واڵگریانه‌ ده‌به‌ستن كه‌فڕۆكه‌ بێفڕۆكه‌وانه‌كان كۆیده‌كه‌نه‌وه‌، دواتر فڕۆكه‌ی شه‌ڕكه‌ر به‌مه‌به‌ستی بۆردوومانكردنی ئامانجه‌كان ره‌وانه‌ده‌كه‌ن.
ئه‌م پرۆسیه‌ پێی ده‌وترێت "نیشانه‌گرتنی به‌ئاگا".
جه‌نه‌راڵ چارلس براون، رۆژی هه‌ینی 27ی ئایار، له‌كۆنگره‌ی رۆژنامه‌وانیی رۆژانه‌ی  وه‌زاره‌تی به‌رگریی ئه‌مریكادا ده‌ڵێت "ئه‌وه‌ی كه‌ یارمه‌تیمان ده‌دات له‌ئاماده‌كرنی ئامانجه‌كانماندا، بوونی زانیاریی هه‌واڵگریی پێویسته‌.
تاكو زانیاریی زیاترمان هه‌بێت، ده‌توانین ژماره‌ی قوربانیانی مه‌ده‌نی كه‌متر بكه‌ینه‌وه‌و به‌رده‌وامی به‌وردیی هێرشه‌ ئاسمانییه‌كانمان بده‌ین".
كۆلۆنێڵ كریستۆڤه‌ر كارنز، به‌ڕێوه‌به‌ری كاروباری گشتیی فه‌رمانده‌یی ناوه‌ندیی هێزه‌ ئاسمانییه‌كانی ئه‌مریكا ده‌ڵێت "له‌كاتێكدا كه‌ دوژمن (مه‌به‌ست لێی داعشه‌) خۆی ده‌ئاڵێنێته‌ ئه‌و ناوچانه‌ی ژماره‌ی دانیشتوانی مه‌ده‌نییان زۆره‌، راسته‌وخۆ  پێویستیی چاودێری‌و زانیاریی هه‌واڵگری به‌ڕێژه‌یه‌كی ئێجگار زیاد ده‌كات".
له‌باره‌ی بوونی قوربانیی هاوڵاتیانی مه‌ده‌نییه‌وه‌، ناوبراو ده‌ڵێت "پێشبینیكردنی نه‌بوونی هیچ قوربانییه‌كی مه‌ده‌نی چاوه‌ڕوانییه‌كی ناواقعیه‌و ژماره‌ سفر هه‌میشه‌ ئامانج بووه‌.
به‌بێ بوونی زانیاریی كۆكراوه‌ی فڕۆكه‌ بێفڕۆكه‌وانه‌كان‌و هه‌واڵگریی پێویست، به‌دیهێنانی ئه‌م ئامانجه‌ زه‌حمه‌تتر ده‌بێت".
به‌پێی دوایین لێكۆڵینه‌وه‌ی  رێكخراوی راندی تایبه‌ت به‌توێژینه‌وه‌‌و دۆزینه‌وه‌ی چاره‌سه‌ر بۆ پرسه‌ جیهانییه‌كان، ده‌كرێت كه‌مپینی ئاسمانیی دژ به‌داعش له‌رێگه‌ی هه‌وڵی زیادتری هه‌واڵگرییه‌وه‌ پێشبخرێت.
لیندا رۆبنسۆن، شیكه‌ره‌وه‌ی لێكۆڵینه‌وه‌كه‌ی رێكخراوی راند، له‌لێكۆڵینه‌وه‌كه‌دا نوسیویه‌تی "ڕه‌نگه‌ ئه‌م هه‌نگاوه‌ ببێته‌هۆی كه‌مبوونه‌وه‌ی ژماره‌ی هێرشه‌كان، به‌ڵام نرخێكی زیاتریان له‌مه‌ی ئێستا پێده‌دات.
ئاستی كاریگه‌ریی هێرشه‌ ئاسمانییه‌كان نابێت به‌ژماره‌ی چه‌كداره‌ كوژراوه‌كان یاخود باڵه‌خانه‌و ئۆتومبێله‌ تێكشكێنراوه‌كانه‌وه‌ بپێورێت، به‌ڵكو ده‌بێت له‌سه‌ر بنه‌مای ئه‌وه‌ی كه‌ ئایا ئه‌م هێرشانه‌ توانای رێكخراوه‌كه‌یان له‌ڕووی سه‌رپه‌رشتی، كۆنترۆڵ‌و مانه‌وه‌وه‌ لاواز كردووه‌ یاخود نا، هه‌ڵبسه‌نگێندرێن".
هه‌رچه‌نده‌، كۆلۆنێڵ كارنز ئاماژه‌یكردووه‌ به‌وه‌ی، كه‌جه‌نه‌راڵ براون توانای ته‌واوی بۆ دروستكردنی په‌ستانی پێویست هه‌بووه‌، به‌ڵام رۆبنسۆن له‌لێكۆڵینه‌وه‌كه‌یدا ئاماژه‌یكردووه‌ به‌وه‌ی "یه‌ده‌گی گشتیی زانیاریی هه‌واڵگری له‌ماوه‌ی رابردوودا سنورداربووه‌و كه‌میی بڵاوه‌ی هێزه‌ زه‌مینییه‌كانی ئه‌مریكا له‌ناوچه‌كه‌دا ئاستی كۆكردنه‌وه‌ی زانیارییه‌كانی سنورداركردووه‌".
جه‌نه‌راڵ براون ئاماژه‌یكردووه‌ به‌وه‌ی، كه‌ڕۆژانه‌ نزیكه‌ی 150 بۆ 160 فڕۆكه‌ دژی چه‌كدارانی داعش ده‌چنه‌ ئاسمانی سوریا و عیراق و له‌ لێكۆڵینه‌وه‌كه‌ی رۆبنسۆندا هاتووه‌، كه‌ سوپای عیراق خاوه‌نی 10 فڕۆكه‌ی چاودێری و هه‌واڵگرییه‌.
