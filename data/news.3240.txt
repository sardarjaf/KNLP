ده‌سته‌ی وه‌به‌رهێنانی سلێمانی روونكردنه‌وه‌ ده‌دات له‌باره‌ی زه‌وی ته‌رخانكراو بۆ مامۆستایانی زانكۆی سلێمانی و رایده‌گه‌یه‌نێت"ئه‌و زه‌ویانه‌ سه‌ر به‌سه‌رۆكایه‌تی شاره‌وانی راپه‌ڕینه‌ و مامه‌ڵه‌ی سوودمه‌ندبووان له‌و شاره‌وانییه‌ رایی ده‌كرێت" و سه‌رۆكی شاره‌وانی راپه‌ڕینیش، داوایه‌ك ئاڕاسته‌ی سوودمه‌ندبووانی ئه‌و زه‌ویانه‌ ده‌كات.
فه‌رمان غه‌ریب به‌ڕێوه‌به‌ری ده‌سته‌ی وه‌به‌رهێنانی سلێمانی، به‌SNNی راگه‌یاند: ئه‌و 700 پارچه‌ زه‌وییه‌ی كه‌ ماوه‌یه‌ك له‌مه‌وبه‌ر به‌سه‌ر به‌شێك له‌ مامۆستایانی زانكۆی سلێمانی دابه‌شكرا، به‌ناوی سه‌رۆكایه‌تی شاره‌وانی راپه‌ڕینه‌وه‌یه‌ و دیاریكراوه‌ بۆ پڕۆژه‌كانی وه‌به‌رهێنان.
وتیشی"پێویسته‌ مامۆستایانی زانكۆی سوودمه‌ند له‌و زه‌وییانه‌، ساید پلانێك ئاماده‌ بكه‌ن و 700 زه‌وییه‌كه‌ی له‌سه‌ر دیاری بكه‌ن و دواتر ئاڕاسته‌ی شاره‌وانی راپه‌ڕینی بكه‌ن، بۆئه‌وه‌ی له‌چوارچێوه‌ی ئه‌و سایدپلانه‌دا زه‌وییه‌كان ئیفراز بكرێت و (سوره‌ت قه‌ید) بۆ هه‌ر سوودمه‌ندبویه‌ك ده‌ربكرێت، ئه‌گه‌ر سوودمه‌ندبووانیش بڕیاری ئه‌نجومه‌نی وه‌زیرانیان هه‌بێت، ئه‌وه‌ به‌ڕه‌سمی ده‌كرێت به‌ناویانه‌وه‌".
لای خۆیه‌وه‌، ئاوات تۆفیق سه‌رۆكی شاره‌وانی راپه‌ڕین، به‌SNNی راگه‌یاند:بۆ راییكردنی مامه‌ڵه‌ی ئه‌و سوودمه‌ندبووانه‌، پێویسته‌ مامۆستایان سه‌ردانی شاره‌وانی راپه‌ڕین بكه‌ن، بۆئه‌وه‌ی كاری پێویستیان بۆ ئه‌نجامبدرێت.
