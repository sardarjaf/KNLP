وەزارەتی دەرەوەی تورکیا، لەبارەی وتەکانی سەرۆکوەزیرانی پێشووی عێراق نووری مالیکی کە دژی تورکیا دابووی، راگەیاند: "سەرۆکوەزیرانی پێشووی عێراق نووری مالیکی لە نێو ھەستی تاوانباریەتی دایە و ورێنەکانی مایەی ئەوە نییە بەھەند وەربگیرێت".
تانژو بیلگیچ وتەبێژی وەزارەتی دەرەوەی تورکیا لە نووسراوێکی وەڵامی گوتەکانی مالیکی دایەوە و وتی: "سەرۆکوەزیرانی پێشووی عێراق بەھۆی سیاسەتەکانی جیاکاری و لێکترازاندنی لایەنەکان و فشارکردنەوە ئەندازیاری سەرەکی دروستبوونی قەیرانەکانی ئەمڕۆی عێراقە و ئەو گوتانەی لە کۆنفڕانسێک لە تاران کە تورکیا بە پشتگیریکردنی داعش تۆمەتبار كردبوو، قسەکانی لە دەرەوەی عەقڵی مرۆڤە و ورێنەکانی مایەی ئەوە نییە بەھەند وەربگیرێت".
گوتەبێژی وەزارەتی دەرەوەی تورکیا روونیشی کردەوە کە ئەو کاتەی مووسڵ کەوتە ژێر دەستی داعش مالیکی سەرۆکوەزیران بوو و زیاتر گوتیشی: "مالیکی بە ٧٠ ھەزار سەرباز و ھێزی ئەمنی مووسڵی رادەستی داعش کرد کە باس لەوە دەکرێت ژمارەی داعش ھەزار و ٥٠٠ کەس بوو.
ئەو یەکێکە لە ریزبەندی پێشوەی بەرپرسیارێتی کەوتنی مووسڵ"، ناوبراو ھەروەھا گوتیشی: "سەرەڕای ئەوەی تورکیا لە رووبەڕووبوونەوەی داعش لەگەڵ ھاوپەیمانی نێودەوڵەتی بەڕاشکاوی ھاوکاریی سیاسی، سەربازیی و مرۆیی عێراقی کردووە لە بەرامبەردا مالیکی رۆڵێکی گەورەی ھەبوو لە کوژرانی دەیان ھەزار کەس و بێ سەروشوێن بوونی ملیۆنەھا کەسی دیکە.
بەمەش ورێنەکانی مایەی ئەوە نییە بەھەند وەربگیرێت".
ھاوکات باسی پرسیارەکانی کۆمیسیۆنی ئاسایش و بەرگری ئەنجوومەنی نیشتمانی عێراق کرد کە ئاراستەی سەرکونسوڵخانەی مووسڵ لەبارەی کەوتنی مووسڵ کردبوو و لەوبارەیەوە گوتی: "ناڕەزایی دژی پەسندکردنی ئەو راپۆرتەی کە لە ١٧ی ئاب لەلایەن کۆمسیۆنی ئاسایش و بەرگریی ئەنجوومەنی نیشتمانی عێراق دەرکراوە، نیشان دەدەین کە ئاراستەی کارمەندانی سەرکونسوڵخانەی مووسڵ کراوە کە تێدا ئەو کارمەندانە لەلایەن داعشەوە ١٠١ کەس بارمتە کرابوون و ئەمڕۆش ئەم ناڕەزاییە ئاراستەی باڵێوزی عێراق لە ئەنقەرە کرا".
