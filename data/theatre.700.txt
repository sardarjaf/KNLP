له‌ ئێواره‌یه‌کی پایزیدا ، زاهیری عه‌به‌ ره‌ش ته‌مه‌ن (45) ساڵ  ملی ڕێگای گرتووه‌و هه‌نگاو ده‌ نێ بۆبینینی پێشنگایه‌كی شێوه‌کاری له‌سه‌ر شه‌قامێکی قه‌ره‌باڵغی شار.
جاروبارهه‌ڵوه‌رینی گه‌ڵا زه‌رده‌کان بۆنی مردنێکی له‌ ناکاوی لێدێ .
ده‌نگی هۆڕنی ئۆتۆمۆبیلێك  به‌به‌رده‌وامی دێت، زاهیر به‌ ئاگا دنێته‌وه‌ ، ‌دیاره‌ شۆفێره‌که‌ی به‌مه‌به‌ست لێیده‌دات .
له‌قه‌راغی شه‌قامه‌که‌دا قه‌ره‌باڵغییه‌ك سه‌رنجی ڕاده‌کێشێت ، له‌به‌رحه‌شاماتی خه‌ڵکه‌که‌ ڕووداوه‌که‌ نابینێت، به‌ڵام ده یا‌نگوت زه‌لامێك له‌پایزی ته‌مه‌نیدا  ئۆتۆمۆبیل لێیداوه‌ .
‌زاهیر ئێستا تێگه‌یشت بۆ ئه‌و ئۆتۆمۆبیله‌ به‌و شێوه‌یه‌ هۆڕنی لێده‌دا.
ده‌ست ده‌کاته‌وه‌ به‌هه‌نگاونان تا ئه‌و کاته‌ی کابرایه‌کی سواڵکه‌ر به‌رده می ده‌گرێت وداوای پاره‌ی لێده‌کات پاش ئه‌وه‌ی هه‌ندێك وورده‌ی ده‌داتێ و ده‌که‌وێته‌وه‌ ڕێ.
له‌سه‌ر شه‌قام و شۆسته‌که‌ گوریسێك ده‌بینێت پاش چه‌ند هه‌نگاوێك پێی به‌رده‌که‌وێت و جێگه‌ی ڕامانی  ده‌بێت و جارجاره‌ش  سه‌یری  گوریسه‌که‌  ده‌کات وبه‌لایه‌وه‌ سه‌یره‌ که‌ به‌درێژای شۆسته‌و شه‌قامه‌که‌ درێژ بۆته‌وه‌ ، پاش به‌رده‌وام بوون له‌ ڕۆیشتن  ڕووبه‌ڕووی قه‌ره‌باڵغییه‌کی تر ده‌بێته‌وه‌، که‌ دووکه‌س شه‌ڕیانه‌و جنێو به‌یه‌کتری ده‌ده‌ن و چه‌ند که‌سێكیش  ناوبژیان ده‌که‌ن .
هه‌ڵوێسته‌یه‌ك ده‌کات و ده‌که‌وێته‌وه‌ هه‌نگاو نان .له‌ لایه‌کی تر زاهیر کابرایه‌کی پیرده‌بینێت  کۆمه‌ڵێك شتی به‌ده‌سته‌وه‌یه ‌و هاواری فرۆشتنیان ده‌کات ، سه‌رنجی ده‌چێته‌ سه‌ری وبه‌ده‌م رۆیشتنه‌وه‌ ئاهێکی ناخۆش هه‌ڵده‌کێشێ .هه‌نگاوه‌کانی که‌مێك خاووتر ده‌بێته‌وه‌ ، دووباره‌ قاچی به‌ر گوریسکه‌ ده‌که‌وێته‌وه‌ که‌به‌رده‌وام درێژ بۆته‌وه‌ بۆ ئه‌وسه‌ری  شه‌قامه‌که‌ ، سه‌یری گوریسه‌که‌ ده‌کاته‌وه‌ به‌سه‌ر سوڕمانه‌وه‌ .. زاهیر له‌سه‌ر هه‌مان شه‌قام  چاوی به‌  منداڵێکی (7) ساڵان ده‌که‌وێت  هاواری فرۆشتنی بنێشت و ده‌سته‌سڕو شتی تر ده‌کات و له‌پڕ ڕاده‌کاته‌ سه‌ر شه‌قامه‌که‌  بۆ لای ئه‌و ئۆتۆمۆبیلانه‌ی خه‌ریکه‌ ده‌وه‌ستن  که‌کاتێك  زاهیر سه‌ر هه‌ڵده‌بڕێ ده‌بینێ، تا زیاتر نزیك بیته‌وه‌ له‌ ترافك لایته‌کان زیاتر منداڵانی هاوته‌مه‌نی ئه‌م  منداڵه‌ ده‌بینێ و ده‌چنه‌ سه‌ر شه‌قامه‌که‌ و داوا له‌ شۆفێره‌کان ده‌که‌ن بۆ كڕینی شته‌کانیان.
ده‌نگێکی له‌ ناکاو و سه‌رنج ڕاکێش هاووڵاتیان وزاهیر بۆ خۆی ڕاده‌کێشێ که‌ ئۆتۆمۆبیلێکی تازه‌  له‌دواوه‌ ده‌دات به‌ئۆتۆمۆبیلێکی پێش خۆیدا ، شۆفیری هه‌ردوو ئۆتۆمۆبیل داده‌به‌زن وده‌ست به‌بۆڵه‌ بۆڵ ده‌که‌ن وخه‌ڵکیان لێ کۆ ده‌بێته‌وه .
زاهیر تۆزێك ده‌وه‌ستێ و سه‌یری قه‌ره‌باڵغییه‌که‌ ده‌کات و ده‌ست ده‌کاته‌وه‌ به‌ڕۆیشتن .
پاش که‌مێك  ده‌گاته‌ به‌رده‌م پێشنگاکه‌، جێی پرسیارو سه‌رسوڕمانی ده‌بێت که‌ئه‌و گوریسه‌ی ده‌ره‌وه‌ درێژ بۆته‌وه‌ بۆ نێو هۆلی پیشانگاکه‌ .له‌م کاته‌دا ده‌نگی ئۆتۆمۆبیلی فریاکه‌وتن لای پێده‌کاته‌وه‌ بۆ سه‌ر شه‌قامه‌که‌ ، پاش که‌مێك تێڕامان ، له‌به‌ر خۆیه‌وه‌ مه‌نه‌لۆجێك ده‌ڵێت ..
                      ئێستا ده‌چـم که‌مێك ده‌رونم به‌تابلۆکانی
                     و به‌بینینی ئه‌و شێوه‌کاره‌ ئارام ده‌که‌مه‌وه‌ .
هۆڵی پێشانگایه‌که‌ کۆمه‌ڵێك تابلۆی گرافیك هه‌ڵواسراوه‌ خه‌ڵکی دێن و ده‌ڕۆن.زاهیر  دێته‌ ژوورێ، سه‌یری گوریسه‌که‌ ده‌کات که‌ به‌یه‌که‌م تابلۆوه‌ به‌ستراوه‌  له‌ناو تابلۆکه‌دا شه‌قامێك به‌شی سه‌ره‌وه‌و ژێره‌وی نیشاندراوه، به‌شی ژێرشه‌قامه‌که‌ هه ندێکی پایه‌یه‌ به‌ فۆرمی مرۆڤی لاو منداڵ و پیر ، له‌ هه‌ندێک شوێندا  داڕماو ته‌ماوییه‌ چه‌ند که‌سێکیش ده‌ستیان بردووه‌ بۆ ئه‌و گوریسه‌ی که‌له‌ به‌شی خواره‌وه‌ی  تابلۆکه‌یه‌  .
به‌شی سه‌ره‌وه‌ی شه‌قامه‌که‌ش چه‌ند بینای گه‌وره‌و ڕازاوه‌و جوان ده‌بینین له‌گه‌ڵ چه‌ند که‌سێکی پۆشته‌و ده‌م به‌پێکه‌نین  .
زاهیر بۆ ماوه‌یه‌کی زۆر له‌به‌رده‌م ئه‌م تابلۆیه‌دا ده‌مێنێته‌وه‌و تێیده‌ڕوانێ ... پاشان به‌حه‌زو ئاره‌زوویه‌کی زۆرتره‌وه‌ ده‌ست ده‌کات به‌ته‌ماشا کردنی تابلۆکانی تر .
زاهیر له دواهه‌مین تابلۆدا له‌ نێو ته‌ما شاکه‌رانه‌وه‌ چاو بۆ هونه‌رمه‌ند ه‌که‌ی ده‌گێڕێ بۆئه‌وه‌ی  ده‌ست خۆشی لێبکات .
تائه‌وکاته‌ی ته‌واو بێ ئومێد ده‌بێت له‌ بینینی بۆیه‌ به‌ ناچاری ده‌چێته‌ لای کورسی و مێزکه‌ی که‌ ده‌فته‌ری تێبینی هونه‌رمه‌نده‌که‌ی له‌سه‌ره‌ و قه‌ڵه‌مێك هه‌ڵده‌گرێ و تێبینییه‌کانی خۆی ده‌نوسێ.
هه‌رچه‌نده‌ وێنه‌کانت سیمبوڵین به‌ڵام گوزارشت ، له‌حیکایه‌ته‌ فه‌رامۆشکراوه‌کان ده‌که‌ن ، له‌ڕێگای جوانییه‌وه‌ ئازار ده‌رده‌بڕن ، له‌کاتی بینینی تابلۆکاندا گوێم لێ بوو بینه‌ران ده‌یانگووت هونه‌رمه‌نده‌که‌  له‌ ڕێکخراوی  (ئێم ، ئه‌ی ، جی ) بۆ هه‌ڵگرتنه‌وه‌ی  مین کار ده‌کات .
دونیایه‌کی سه‌یره‌ هونه‌رمه‌ندێکی هه‌ست ناسك له‌گه‌ل ئاگرو مه‌رگ دا له‌پێناوی ژیان و گوزه‌ران کایه‌ بکا !
بۆیه‌ سه‌ره‌کۆنه‌ی ده‌سه‌ڵاتداران ده‌که‌م که‌ پیاوی گونجاو له‌ شوێنی گونجاو دانانێن.
له‌م کاته‌دا چاودێری هۆڵه‌که‌ هاواری کردو ئاگاداری خه‌ڵکه‌که‌ی کرده‌وه‌ ، که‌پیاوێکی ته‌مه‌ن (47) ساڵانی خه‌مبار بوو ، چاوه‌کانی سوور هه‌ڵگه‌ڕا بوون و به‌دڵێکی پڕ و چاوێکی فرمێسکاوییه‌وه‌ ووتی .
باشه‌ به‌رێز بۆ وا به‌په‌له‌ی هێشتا کاتی
  زاهیر مووچوڕکه‌یه‌ك به‌گیانی دا دێت و ده‌مووچاوی سور هه‌ڵده‌گه‌ڕێ ،یه‌کسه‌رئه‌وه‌ی به‌ بیر دێته‌وه‌  که‌له‌سه‌ره‌تای شه‌قامه‌که‌دا ئه‌و که‌سه‌ی بوو به‌ ژێر ئۆتۆمۆبیله‌که‌وه‌ سه‌روه‌ت بووه‌ .
ئه‌م هه‌واڵه‌ ده‌بێته‌ هۆی خه‌م و په‌ژاره‌یه‌کی دڵته‌زێن بۆ میوانان وبه‌تایبه‌تی به‌ری چاوانی زاهیر فرمێسك ده‌یگرێ وده‌ست به‌ته‌واو بوونی نوسینه‌که‌ی ده‌کاته‌وه‌  .
ئه ی مرۆڤه‌ سپییه‌که‌ ،له‌وسه‌ری شه‌قامه‌که‌ خوێنه‌که‌ت وله‌م سه‌ری شه‌قام تابلۆکانت له‌ ئامێزمان ده‌گرێ.
ئه‌ی مرۆڤه‌ ڕه‌نگ چه‌رموووه‌که‌ چۆن وا به‌و کوتوپڕیه‌ ماڵئاوایت لێمان کرد، ده‌بوو ئێسته‌ تۆ له‌ پێشوازی تابلۆ  و میوانه‌کانت  بویتایه‌، تاکوئێمه‌  باسی ئه‌و ئه‌زموونه‌ تازایه‌تمان بکردایه ، گوریس ، وێڵاشی دایکێکی هێنایه‌وه‌ بیرم کاتێك به‌هۆیه‌وه‌ خۆراك ده‌دات به‌وه‌ی  ناو سکی وپاشان کۆرپه‌یه‌ك به‌رهه‌م دێنێ .
تۆش به‌و  گوریسه‌ پێمان ده‌ڵێیت ، بیرو هۆش  و ئازاره‌کانی خه‌ڵك و کوچه‌و کۆڵان و شاقامه‌کانی  شار ئه‌م تابلۆیانه‌یان به‌رهه‌م هێناوه‌ و هی ئه‌وانه‌ .‌‌
 سوپاس بۆ هه‌موو ئه‌و جوانیه‌ی به‌ ئێمه‌ت به‌خشی ، گومان له‌وه‌دا نیه‌  تۆ بوویته‌ تابلۆیه‌کی فره‌ ڕه‌هه‌ندو سیمبوڵی مرۆڤی سپی .
ته‌واو
