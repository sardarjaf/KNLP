دوێنی یەکشەممە یانەی بەرشلۆنە لە یاریگای خۆیدا لە یانەی ئیسپانیۆڵی بردەوە و خۆی لە پێشەنگدا هێشتەوە، یانەی ڕیاڵ مەدرید ـیش لە یاریگای خۆیدا لە یانەی ڤالێنسیای بردەوە و خۆی گەیاندە پلەی دووەمی لالیگا، چونکە یانەی ئەتڵەتیکۆ مەدرید لە دەرەوەی یاریگای خۆی بە یانەی لیڤانتی شکستی هێنا و بێهیوا بوو لە نازناوی لالیگا.
هەفتەی داهاتوو لەکۆتا هەفتەی خولی پلە یەکی ئیسپانی لەم وەرزەدا، یانەی بەرشلۆنە دەڕواتە ناو یاریگای گرانادا و ئەگەر سەرکەوتن بهێنێت ئەوا خولەکە بەدەست دەهێنیت، بەڵام ئەگەر یەکسانبێت یان شکست بهێنێت و ڕیاڵ مەدرید سەرکەوتن بەدەست بهێنێت ئەوا ڕیاڵ خولەکە بەدەست دەهێنێت، ڕیاڵ مەدرید ـیش ئەرکی ئاسان نییە چونکە دەڕواتە ناو یاریگای یانەی دیبۆرتیڤۆ لاکارۆناوە.
لەلێدوانێکیدا بۆ سایتی فەرمی یانەی بەرشلۆنە ئەنریکی وتی: "ئێمە باسی باشترین خولی ئەوروپا دەکەین، کۆتا یارییەکانی خولی پلە یەکی ئیسپانی دڵخۆشکەر نەبوو بۆ ئێمە، چونکە تێیدا نۆ خاڵمان لەدەستدا".
ئەنریکی وتیشی: "بەڵام لەکۆتا یاریی پێویستمان بە بردنەوە بێت ئەوە دەیبەینەوە، یارییەکەی گرانادا قورس دەبێت، بەڵام دەبێت سەرکەوتن بەدەست بهێنین".
