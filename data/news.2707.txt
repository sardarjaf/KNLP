لەراستیدا ئەوەی یاری بەخۆی و ریسکی بەپێگەی هەرێمەکە و پۆستی سەرۆکی هەرێمیشەوە کردووە ، ئەوە نەگۆڕان و نە یەکێتی و نەخودی نەوشیروان مستەفا و نەدەرکەوتنەوەی بەرهەم ساڵحە بەتەنیشت نێچیرڤان بارزانیەوە، وەکو جێگری سکرتێری گشتی یەکێتی، بەڵکو لەهەنگاوی یەکەم وکۆتا هەنگاودا، هەر پارتی خۆیەتی ، کاتێک لەکێشەی هەر دیزەیەکی یەکێتی و گۆڕان و کۆمەڵ و یەکگرتودا، خۆی کردوە بەئەسکوێ و لەماوەکانی دولەتبونی یەکێتیەوە بۆ ئێستا، بەشێوەیەکی مەترسیدا هاتۆتە ناو درزەکانی یەکێتی ناو یەکێتی و یەکێتی و گۆڕان و گرفتە ناوخۆییەکانی یەکگرتوو و لایەنەکانی تریشەوە.
پارتی کەلەگێمی دولەتکردنی یەکێتی و گێمی مللانێکانی نێوان گۆڕان و یەکێتی و لەپرسی سەرکۆماری و لەگێمی کۆنتڕۆڵکردنی کۆی گشتی جومگە گرنگەکانی حوکمڕانیدا سەرکەوتوو بوو، دەبوو بیزانیبوایە لەگێمە بێ کۆتاییەکانی سیاسەتدا، ڕۆژان ڕۆژی لەدوایە.
لێرەدا پارتی پێش ئەوەی لۆمەی نەوشیروان مستەفا و بەرهەم ساڵح و گۆڕان و یەکێتی بکات، پێش ئەوەی هیچ قسەیەکی لەسەر نزیکبونەوە ستراتیژیەکانی یەکێتی و گۆڕان و کردەی هاوبەشی چوار حزبەکە و تەریک کەوتنەوەی خۆی هەبێت، پێویستە بەشێوەیەکی لۆجیکانە چاوێک بەمانۆڕ و سیاسەتە تاکتیکیەکانی خۆیدا بکێشێتەوە و دۆست و ڕکابەر و هاوپەیمانە ڕاستەقیەکانی خۆی بناسێت و سیاسەتی پەرتکە و زاڵبە و سیاسەتی دروستکردنی پاشکۆ لەناوهێزەکانی تردا بوەستێنێت.
پارتی باش وایە پێش ئەوەی سەیری سیاسەت و ستراتیژی ئەوانی دی بکات ، واباشە سەرنجێکی ڕەخنەگرانەی ئەقڵانی لە سیاسەت و تاکتیکە ناتەندروستەکانی خۆی بدات و هەژموونی حزبۆکراتیەت و قەیرانی مەترسیداری ناو حوکمڕانیمان ببینێت کەخۆی سەرکردایەتی دەکات .
باشتربوو پێش ئەوەی بپرسێت ئایا نەوشیروان مستەفا چی دەسکەوتوە ، یان بپرسن هەڵوێستی بەرهەم ساڵح بو پێویستی چارەسەری قەیرانی کوشندەی حوکمڕانی کوردستان و کێشەی بژێوی خەڵک و نوێنەرایەتی کردنی یەکێتی (کەحزبەکەی خۆیەتی) چۆن و بۆچی دەرکەوتووە ؟ باشترە بپرسن ئایا پارتی کەهەموو جومگە گرنگەکانی سیاسەت و ئیقتساد و ئەمنیەتی ئەم هەرێمەی لەبندەستدا بووە ، بەم سیاسەتەی ئێستای ، هەرێمە کوردیەکەی بەکوێ گەیاندووە و و پێگەی سەرۆکی هەرێمیان چۆن خستۆتە ناو ململانێیەکی ڕەش سپیدا؟ پارتی باشترە بەر لەهەر شتێک لەخۆی بپرسێت ئایا لەسۆنگەی سیاسەتکرنێکی ئاوادا، ئەدی خۆی چی دەستکەوتووە؟
