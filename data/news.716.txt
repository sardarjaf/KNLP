وته‌بێژی‌ حكومه‌تی‌ هه‌رێمی‌ كوردستان لێدوانێكی‌ سه‌رۆكی‌ لیژنه‌ی‌ دارایی‌ په‌رله‌مانی‌ كوردستانی‌ ڕه‌تكرده‌وه‌ سه‌باره‌ت به‌ بوونی‌ پاره‌ له‌بانكی‌ كوردستانی‌ نێوده‌وڵه‌تی‌ و دابیننه‌كردنی‌ موچه‌ی‌ فه‌رمانبه‌ران پێی‌.
سه‌فین دزه‌یی‌ وته‌بێژی‌ حكومه‌تی‌ هه‌رێمی‌ كوردستان له‌لێدوانێكی‌ بۆ ماڵپه‌ری‌ فه‌رمی‌ حكومه‌ت، لێدوانێكی‌ عزه‌ت سابیر سه‌رۆكی‌ لیژنه‌ی‌ دارایی‌ له‌په‌رله‌مانی‌ كوردستان ڕه‌تكرده‌وه‌ كه‌ ئاماژه‌ی‌ به‌وه‌كردبوو ملیارێك و 500 ملیۆن دۆلار له‌بانكی‌ كوردستانی‌ نێوده‌وڵه‌تی‌ هه‌یه‌، به‌ڵام حكومه‌ت موچه‌ نادات.
دزه‌یی‌ ده‌ڵێت، سه‌رله‌به‌ری ئه‌و لێدوانه‌، درۆیه‌كی گه‌وره‌ی زه‌قی شاخداره‌ و چه‌واشه‌كارییه‌كی ڕوون و ئاشكرایه‌ و هۆنینه‌وه‌ی تۆمه‌ت و بو‌ختان و چه‌واشه‌كردنی خه‌ڵك و یاریكردن به‌ وشه‌ و ژماره‌كان بۆ ورووژاندنی ڕای گشتی، كارێكی نابه‌رپرسانه‌یه‌.
وته‌بێژی‌ حكومه‌تی‌ هه‌رێمی‌ كوردستان ئاماژه‌ی‌ به‌وه‌شكردوه‌، به‌ر له‌وه‌ی سه‌رۆكی‌ لیژنه‌ی‌ دارایی‌  ئه‌و لێدوانه‌ بدات، ده‌بوو پرسیارێكی له‌ به‌ڕێز جێگری سه‌رۆك وه‌زیران بكردایه‌ كه‌ هاوبه‌شێكی كارای حكومه‌ته‌، بۆ ئه‌وه‌ی‌ زیاتر ڕاستییه‌كانی بۆ ڕوون ببێته‌وه‌، چونكه‌ به‌ڕێزیان كه‌ له‌هه‌مان حزبه‌كه‌ی خۆیه‌تی، ئاگاداری هه‌موو شتێكی حكومه‌ته‌، به‌تایبه‌تیش پرسی دارایی و داهاته‌كان.
