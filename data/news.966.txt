جابر ئه‌لجابری، به‌ڕێوه‌به‌ری نوسینگه‌ی موقته‌دا سه‌در له‌لێدوانێكی تایبه‌تدا به‌ خه‌ندانی راگه‌یاند"سبه‌ی سێشه‌ممه‌ دوای بانگی ئێواره‌ تابانگی به‌یانی له‌ژێر دروشمی لا كلل ولا ملل .. سلمیون أبداً (واته‌: نه‌كۆڵ ده‌ده‌ین‌و نه‌بێزار ده‌بین..تاسه‌ر ئاشتی خوازین) خۆپیشاندانی گه‌لی عیراق بۆ چاكسازی‌و دژایه‌تی گه‌نده‌ڵی له‌هه‌موو شارو شارۆچكه‌كانی عیراق ده‌ستپێده‌كاته‌وه‌".
به‌ڕێوه‌به‌ری نوسینگه‌ی سه‌در كه‌ له‌ڕێی ته‌له‌فۆنه‌وه‌ قسه‌ی بۆ خه‌ندان كرد، وتیشی"ئه‌م خۆپیشاندانه‌ زۆر جیاواز ده‌بێت له‌ خۆپیشاندانه‌كانی ڕابردوو، به‌رده‌وام ده‌بین‌و ناوه‌ستین تاڕاماڵینی هه‌موو گه‌نده‌ڵكاران‌و ئه‌وانه‌ی ده‌ستیان به‌سه‌ر سه‌روه‌ت‌و سامانی گه‌لی عیراقدا گرتووه‌".
له‌باره‌ی ئه‌گه‌ری ‌هێرش كردنه‌سه‌ر ناوچه‌ی سه‌وز له‌لایه‌ن خۆپیشانده‌رانه‌وه‌، ئه‌لجابری رایگه‌یاند"ئه‌نجومه‌نی ڕێكخستنی خۆپیشاندانه‌كان بڕیاریدا خۆپیشاندانه‌كه‌ی به‌غدا له‌مه‌یدانی ته‌حریر ده‌ست پێده‌كات، به‌ڵام هیچ شوێنێك بۆ ئێمه‌ هێڵی سوور نییه‌".
به‌ڕێوه‌به‌ری نوسینگه‌ی موقته‌دا سه‌در ته‌ئكیدی كرده‌وه‌ خۆپیشاندانه‌كان رۆژانه‌و به‌به‌رده‌وامی ئه‌نجامده‌درێن له‌دروشمی سه‌ره‌كیدا ده‌ڵێن(حتی مطلع الفجر واته‌: تاهه‌ڵهاتنی خۆر) مه‌به‌ست له‌وه‌ش ئه‌وه‌یه‌ كه‌ خۆپیشاندانه‌كان له‌شه‌و هه‌تا كاتی خۆرهه‌ڵهاتن به‌رده‌وام ده‌بن.
خۆپیشاندانی هاوڵاتییانی عیراق سه‌ره‌تای ئه‌مساڵ له‌لایه‌ن رێكخراوه‌كانی كۆمه‌ڵگای مه‌ده‌نی رێكخراو داوای باشتركردنی ره‌وشی خزمه‌تگوزاری خه‌ڵكیان ده‌كرد، دواتر ره‌وتی سه‌در چوونه‌ پاڵ خۆپیشادانه‌كان‌و بۆماوه‌ی چه‌ند مانگێكه‌ ئه‌و ره‌وته‌ سه‌رپه‌رشتی خۆپیشاندانه‌كان ده‌كات.
گه‌وره‌ترین ناوچه‌ی خۆپیشاندانه‌كان گۆڕه‌پانی ته‌حریره‌ له‌به‌غدا، له‌ 18-3-2016دا له‌درێژه‌ی ناره‌زاییه‌كانیاندا خۆپیشانده‌ران له‌به‌رده‌م ناوچه‌ی سه‌وزی به‌غدا خێمه‌یان هه‌ڵدا و دواتریش موقته‌دا سه‌دڕی‌ رابه‌ری‌ ره‌وتی‌ سه‌دڕ بۆ پشتوانی كردن له‌ خۆپیشانده‌ران و فشار خستنه‌سه‌ر حه‌یده‌ر عه‌بادی‌ سه‌رۆك وه‌زیران به‌مه‌به‌ستی‌ په‌له‌كردن له‌ ئه‌نجامدانی‌ چاكسازی‌، له‌ ناوچه‌ی‌ سه‌وزی‌ به‌غدا و له‌ ژێر خێمه‌یه‌كدا مانگرتنی‌ ده‌ستپێكرد.
له‌ 30 نیسانی‌ رابردووش خۆپیشانده‌ران هێرشیان كرده‌سه‌ر ته‌لاری‌ په‌رله‌مان‌و به‌شێك له‌ په‌رله‌مانتاران، ئه‌وه‌ش دوای‌ ئه‌وه‌ی‌ په‌رله‌مان نه‌یتوانی‌ ده‌نگدان له‌سه‌ر كابینه‌ی‌ نوێی حكومه‌ت ته‌واوبكات به‌هۆی‌ ئاماده‌نه‌بوونی‌ رێژه‌ی‌ یاسایی ئه‌ندامانیه‌وه‌.
