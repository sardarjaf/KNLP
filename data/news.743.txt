بەدرێژایی‌ مێژووی‌ کورد، سەربەخۆیی‌ و دامەزراندنی‌ دەوڵەت، خەونی‌ هەموان بووە، بێ جیاوازی‌ و بێ موزایەدە.
کاتێک ٧ی‌ حوزەیران لە کۆبونەوەیەکی‌ حزبی‌، بەبێ کۆدەنگی‌ نیشتمانی‌ بڕیاری‌ ریفراندۆم درا، ئێمە بێ سێ و دوو لەگەڵی‌ نەبوین، لەبەر ئەم هۆیانە.
کێشەکە لای‌ گۆڕان بنەمای‌ بڕیاردانی‌ چارەنوسی‌ میللەتە و کێ ئەم مافەی‌ هەیە، نەک چۆنێتی‌ بەڕێوەچوون و ئەنجامی‌ راپرسیەکە.
ئایا لەگەرمەی‌ بڵاوبونەوەی‌ هێزی‌ چەکداری‌ رێکخراو و ناڕێکخراوی‌ عەرەب و تورکمان و تەنانەت مەسیحی‌ و شەبەک، حاڵی‌ کورد لەم ناوچانە چۆن دەبێت، پێکدادان یان سازان؟ کام سازان و چۆن و کەی‌؟
کۆمەڵگایەکی‌ پەرتبوو لە نێوان چینێکی‌ کەمی‌ سودمەند لە دەسەڵات، زۆرینەیەکی‌ چەوساوە بەدەستی‌ دەسەڵات، چەوساوە تەنانەت لە سادەترین مافی‌ ئاسایی‌، مافی‌ وەرگرتنی‌ موچەی‌ مانگانە، وەکو خۆی‌ و لە کاتی‌ خۆی‌.
بە کوردییەکەی‌، ئەم پرسی‌ ریفراندۆمە وەک ئەوە وایە، باوکێک لە ماڵەکەی‌ خۆی‌، نیوەی‌ مناڵەکانی‌ زویر و بێ دەرەتان کردبێت، نانی‌ ئێوارەی‌ بۆ هەموان نەبێت و لەوەشی‌ هەیە دادپەروەر نەبێت، خاوه‌ن قەرز بەردەرگای‌ پێ گرتبێت، دەرگا و پەنجەرەی‌ ماڵەکەی‌ شەق و شڕ بوبێت.
بێت بڵێت چی‌ ئەڵێن کۆشکێکی‌ خۆشتان بۆ دروست بکەم؟ تۆ حاڵی‌ ئەم ماڵەت زۆر جوانە تاوەکو کۆشک دروست بکەیت.
چی‌ کراوە بۆ ئەوەی‌ ئەم ریفراندۆمە شەرعیەتی‌ نێودەوڵەتی‌ هەبێت؟ دەوڵەت واتا چونە نێو کۆمەڵگەی‌ نێودەوڵەتی‌ و هاوشانی‌ دەوڵەتانی‌ تر، ماف و ئەرکە نێودەوڵەتیەکان جێبەجێ بکەی‌، ئایا کۆمەڵگەی‌ نێودەوڵەتی‌ دان بەم ریفراندۆمە و ئەنجامەکانیدا دەنێت؟ وەڵامەکەی‌ روونە، نەخێر.
ئیشکردن لەسەر دروستکردنی‌ ئەو قەناعەتە لای‌ کۆمەڵگای‌ نێودەوڵەتی‌ ئەگەر چەندین ساڵیش بخایەنێت، گرنگترە لە ئەنجامدانی‌ ریفراندۆمێک کە کاری‌ پێنەکرێت.
ئەگەر کۆمەڵگای‌ نێودەوڵەتی‌ دان بە دەوڵەتی‌ کوردیدا نەنێت، ناشیپارێزێت لە هەڕەشە و مەترسی‌ وڵاتانی‌ دیکە، وەک چۆن مەرج نیە ئەگەر دانپێدانراویش بێت گەل و حکومەتی‌ وڵاتان بپارێزێت.
ئایا روودانی‌ ئەو ململانێیە بۆ فەشەلهێنان بەو دەوڵەتەی‌ بە ناکامی‌ لە دایک دەبێت، لەلایەن هێزەکانی‌ دراوسێمان بە دوور دەزانرێت؟
بەڵام هەرگیز لەگەڵ ریفراندۆمێک نین بۆ دواخستنی‌ هەڵبژاردنی‌ تاکە دامەزراوەی‌ شەرعی‌ کوردستان (پەرلەمان)  بێت، کە پارتی‌ دایخستوە.
لەگەڵ ریفراندۆمێک کە پارتی‌ باش دەزانێت ئەنجام نادرێت، بەڵام دەیەوێت سود لە کات وەربگرێت و بۆشایی‌ یاسایی‌ زیاتر دروست بکات.
دەبوو ئامادەبوانی‌ کۆبونەوەکەی‌ ٧ی‌ حوزەیران،  جەختیان لە سەر بەردەوامی‌ پرۆسەی‌ دیموکراتی‌ و هەڵبژاردن لە کاتی‌ خۆیدا، بکردبایە، هەڵبژاردنی‌ سەرۆکایەتی‌ هەرێم کە چوار ساڵ بە سەریدا تێپەڕیووە و تۆسقاڵێک شەرعیەتی‌ نەماوە.
نەک وەلاوەنانی‌ شەرعیەتێکی‌ هەبوو و رووخان و تێکدانی‌، له هه‌مان كاتدا ختوکەدانی‌ هەستی‌ برینداری‌ نەتەوەیی‌، لە پێناو بەرژوەرندی‌ حزبی‌ و کەسی‌ و بنەماڵەیی.
