یانەى هەولێر ئەو تیپەیە كە لە ماوەى دەیەى رابردوودا زۆرترین جار چووەتە سەر تەختى پاڵەوانەتى و لەسەر ئاستى ئاسیاش تۆپى پێی كوردستانى گەیاندووەتە لوتكە.
پێشتر بەهـۆى پاڵپشتى و هاوكارییە ماددییەكانى حكومەت و حزب، هەمیشە بەر رەخنە و توانجى ركابەرەكانى دەكەوت، باشترین یاریزانەكانى عێراق خەونى پۆشینى دریسەكەیان دەدیت، پارەیەكى چەور و پاڵێوراوى ئیمپراتۆر بۆ گشت نازناوەكان، دوو فاكتەرى سەرەكى راكێشانى یاریزانان بوو، وەلێ ئێستا دۆخى یانەكە تەواو پێچەوانە بووەتەوە و رەنگە كار بگاتە ئەو ئاستەى بەمزووانە دەرگاى یاریگاش دابخرێت.
قەیرانى دارایى گرنگترین هۆكارە بۆ ئەوەى دەستەى كارگێڕى نەتوانێ تیپێكى تۆكمە بۆ وەرزى داهاتوو دروستبكات، بەرپرسانى یانەكە كەوتوونەتە گێژاوێك و نازانن هاوار بۆ كێ بەرن؟ لەبەر چاویان یانەكان قولابیان داناوە و كەوتوونەتە راوكردنى یاریزانەكانى، بە بۆندو پارەى خەیاڵى هەمان ئەو شەڕەى جارانى هەولێر دەكەنەوە!!!
تەنانەت كار گەیشتووەتە ئەو ئاستەى كە یاریزانە كوردەكان و كوڕانى هەولێریش تیپەكە جێبهێڵن.
ئێستا ئیمپراتۆر لە دووڕیانێكدایە و نازانێ كام ئاراستە بگرێت.
حكومەتى هەرێم كە تاكە سەرچاوەى داهاتى بووە، ئێستا خۆى لە گەورەترین قەیرانى داراییدایە و ناتوانێ بۆ دەربازبوون لەو دۆخە هاوكاربێ، حزبێكى سیاسیش كە زۆرجار پاڵپشت بووە، ئەويش بەهـۆى پەتا كوشندەكە ئێستا هاوارى لێهەستاوە و موچەى فەرمانبەرانى خۆى پێ نادرێت.
كەوابێ چارەسەر چییە؟ چۆن یانەكە لەو قەیرانە داراییە دەربازى دەبێت؟ من ئەم قەیرانە داراییە دەقۆزمەوە و بە دەرفەتێكى باشى دەزانم بۆ دەربازبوونى یەكجارەكى یانەى هەولێر و بگرە گشت یانەكانى دیكەى كوردستان لەم بارە ناهەموارەى تێیكەوتوون، لێرەدا پێشنیاز دەكەم یانەكان دەرگاى فرۆشتن بۆ سەرمایەدار و كۆمپانیاكان بكەنەوە و مافى خاوەندارییەتى یانەكانیشیان پێببەخشن، بەم هۆیەشەوە وەرزشى كوردستان دەچێتە قۆناغى پیشەگەرى و سەردەمێكى زێڕین، بەدەر لەوە هـیچ بارگرانییەكى دارایش لەسەر حكومەت نامینێ، بەڵكو دەتوانێ لە رێگەى باجەوە داهاتیش وەچنگ بخات، نمونەى ئەم شێوازەش لە هەموو وڵاتە پێشكەوتووەكان هەیە.
هەروەها یانەكانیش لە دەستى حزبەكان دەردەچن و جەماوەر دەبێتە بریادەر و خاوەنى راستەقینە، لە هەمووشى گرنگتر لە ئەگەرى روودانى هەر قەیرانێكى دارایى كە حكومەت بگرێتەوە، هـیچ كاریگەرى لەسەر یانەكان نابێت.
بۆ پراكتیزەكردنى ئەو پێشنیازەش پێویستە حكومەتى هەرێم بڕیارێكى بوێرانە دەربكات، لەمناوەشدا رێگە بە كڕین و فرۆشتنى یانەكان لە چوارچێوەى یاسا و میكانیزمێكى رێكخراو بدات و سەرنجى بازرگان و كۆمپانیاكانیش رابكێشێت، تا لە بوارى وەرزش سەرمایەگوزارى بكەن.
ئەم پێشنیازە چارەسەرێكى ریشەیى و تاكە دەرچەى یانەكانە لەم قەیرانە، بۆیە هەر چارەسەرێكى دیكە لە ئێستادا وەك بەنجێكى كاتى دەبینم و رەنگە سەرهەڵدانەوەى لە داهاتوودا چەند بارە ببێتەوە.
