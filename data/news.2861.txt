وته‌بێژی حكومه‌تی هه‌رێمی كوردستان ئاشكرایكرد، له‌م هه‌فته‌یه‌دا كۆمپانیایه‌كی جیهانی ده‌ستبه‌كارده‌بێت بۆ وردبینی كردن له‌داهاتی نه‌وتی هه‌رێمی كوردستان كه‌ پێشتر ئه‌نجومه‌نی هه‌رێمی بۆ كاروباری نه‌وت و گاز بڕیاری لێدابوو.
سه‌فین دزه‌یی وته‌بێژی حكومه‌تی هه‌رێمی كوردستان به‌ خه‌ندانی راگه‌یاند كۆمپانیاكه‌ له‌م هه‌فته‌یه‌دا ده‌ستبه‌كارده‌بێت‌و دوو كاری پێده‌سپێردرێت.
ئاماژه‌ی به‌وه‌شكرد كه‌ ئه‌و كارانه‌ بریتین له‌ "كاری ته‌سویه‌ی حساباتی پاڵاوگه‌كان‌و وردبینی داهاتی نه‌وت له‌ وه‌زاره‌تی سامانه‌ سروشتییه‌كان".
وته‌بێژی حكومه‌ت ئاماده‌نه‌بوو ناوی كۆمپانیاكه‌ بهێنێت به‌ڵام وتی "یه‌كێكه‌ له‌ كۆمپانیا نێوده‌وڵه‌تییه‌كانی بواره‌كه‌و ناوێكی دیاری هه‌یه‌".
رۆژی 9ی مانگی رابردوو ئه‌نجومه‌نی هه‌رێمی بۆ كاروباری نه‌وت و گاز له‌ سێ یه‌مین كۆبونه‌وه‌ی ئه‌مساڵیدا بڕیاریدا له‌سه‌ر هێنانی "كۆمپانیاییه‌كی باوه‌ڕپێكراوی نێوده‌وڵه‌تی" بواری وردبینیكردن له‌ داهات و خه‌رجییه‌كانی نه‌وت و گاز.
به‌پێی راگه‌یه‌ندراوێكی‌ حكومه‌تی‌ هه‌رێم كه‌ له‌ 9ی‌ ئازاری رابردوو بڵاویكرده‌وه‌ هێنانی‌ ئه‌و كۆمپانیایه‌ به‌مه‌به‌ستی پێداچوونه‌وه‌ و دڵنیابوونه‌ له‌و داتاو ژمارانه‌ی له‌لایه‌ن وه‌زاره‌تی سامانه‌ سروشتییه‌كانی هه‌رێمی كوردستانه‌وه‌ ده‌رباره‌ی داهات و خه‌رجییه‌كانی نه‌وت و گاز بڵاوده‌كرێنه‌وه‌.
