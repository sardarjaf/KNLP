گه‌ر وایدابنێین دیموكراسی پرۆسه‌یه‌كه‌ چه‌ند قۆناغێك له‌خۆوه‌ده‌گرێـت، سه‌ره‌تا له‌به‌ده‌ستهێنانی زانیاریی ئاسانه‌وه‌ ده‌ستپێده‌كات، پاشان ده‌گاته‌ ئازادی راده‌ربڕین له‌ هه‌ڵوێست‌و به‌رژه‌وه‌ندییه‌كان‌و دواتر به‌ ئازادی رێكخراوه‌یی‌و پێكهێنانی دامه‌زراوه‌ی سه‌ربه‌خۆ تێده‌په‌ڕێت، تا ده‌گاته‌ ئه‌نجامدانی هه‌ڵبژاردنێكی بێخه‌وش.
له‌سه‌ر ئه‌م بنه‌مایه‌دا "هه‌ڵبژاردن" وه‌ك ده‌ره‌نجامی دۆخێكی دیموكراسی دێته‌ئاراوه‌ كه‌ تێیدا مه‌رج‌و گه‌ره‌نتی‌و ئازادی‌و مافه‌ چه‌سپاوه‌كان ده‌سته‌به‌رده‌بن.
لێره‌دا "دیموكراسی" وه‌ك حاڵه‌تێكی سیاسیی له‌گه‌ڵ ئه‌و رێوشوێن‌و دامه‌زراوانه‌دا كۆك ده‌بێت كه‌ له‌ رێگه‌ی "هه‌ڵبژاردنێكی كێبڕكێكاری ئازاد"دا بواری به‌شداریكردنی تاك ده‌دات له‌ دروستكردنی بڕیاری سیاسیدا.
بنچینه‌ی فه‌لسه‌فی په‌نابردنه‌ به‌ر پرۆسه‌ی هه‌ڵبژاردن خۆی له‌ مه‌یلێكی سیاسیدا ده‌بینێته‌وه‌ كه‌ له‌پێناو جیاكردنه‌وه‌ی نێوان فه‌رمانڕه‌وا وه‌ك كه‌سێك‌و ده‌سه‌ڵات وه‌ك وه‌زیفه‌دا هه‌ڵقوڵاوه‌، تاكو ببێته‌ بنه‌مایه‌ك بۆ ده‌سه‌لاتدارێتیه‌ك كه‌ خۆی له‌ "رێگه‌پێدانی میللییه‌وه‌"ده‌بینێته‌وه‌‌و دواتریش له‌سه‌ر ئه‌م بنه‌مایه‌دا‌و به‌پێی پره‌نسیپی "حوكمی یاسا"ده‌سه‌ڵاته‌كانی فه‌رمانڕه‌وا سنووردار ده‌كات.
پره‌نسیپی "گه‌ل دوا سه‌رچاوه‌ی ده‌سه‌ڵاته‌كانه‌" به‌درێژایی كاروانێكی سیاسیی‌و مێژوویی دوورودرێژدا چه‌سپاوه‌‌و گه‌یشتۆته‌ كارپێكردنی تیۆری رێگه‌پێدانی گشتی popularmandate وه‌ك میكانیزمێك بۆ نوێنه‌رایه‌تیكردنی سیاسیی، كه‌ له‌به‌رژه‌وه‌ندی گشتیدا به‌ده‌ستهاتووه‌، ده‌سته‌بژێره‌كان له‌م دیموكراسییانه‌ی كه‌ تێیاندا دامه‌زراوه‌ سیاسییه‌كان چه‌سپاون، به‌پێی رژێمی له‌ئارا، له‌رێگه‌ی "هه‌ڵبژاردنی ده‌وریدا" نوێده‌بنه‌وه‌.
بیگومان په‌یوه‌ندییه‌كی راسته‌وخۆ له‌نێوان پرۆسه‌ی هه‌ڵبژاردن‌و به‌شداریی سیاسیی‌و پابه‌ندبوون‌و نوێنه‌رایه‌تیكردنی سیاسیی هه‌یه‌، بۆیه‌ هیچ چاره‌یه‌كی تر له‌نێوان دیموكراسی‌و هه‌ڵبژاردندا نییه‌، ته‌نانه‌ت به‌ دانپێدانان به‌وه‌ی كه‌ دیموكراسی  له‌ماوه‌ی له‌یه‌كتردووره‌وه‌، پرسێكی گه‌وره‌رتر‌و قووڵتره‌ له‌پێدانی مافی ده‌نگدان له‌ هه‌ڵبژاردنه‌ ده‌ورییه‌كاندا، هه‌روه‌ها له‌گه‌ڵ داننان به‌شێوه‌یه‌كی مه‌بده‌ئی به‌وه‌ی كه‌ فه‌راهه‌مبوونی میكانیزمه‌كانی هه‌ڵبژاردن به‌ته‌نها له‌نێو خۆیدا گه‌ره‌نتی نییه‌ بۆ به‌دیهاتنی به‌شدارییه‌كی سیاسیی كارا، چونكه‌ بابه‌ته‌كه‌ له‌بنه‌ڕه‌تدا په‌یوه‌سته‌ به‌وه‌ی ئاخۆ ده‌نگدانه‌كه‌ به‌شداری راسته‌قینه‌ به‌دیدێنێت یان به‌پێچه‌وه‌انه‌وه‌.
له‌گه‌ڵ ئه‌مه‌شدا مێژووی دیموكراسیی فێرمان ده‌كات پرسی "نوێنه‌رایه‌تیكردن" به‌رده‌وام له‌دیموكراتیه‌ته‌ هاوچه‌رخه‌كاندا سه‌ره‌كیی بووه‌، كه‌ له‌نێوان دوو راستیی سه‌ره‌كیدا گونجاوبوون، ئه‌وانیش یه‌كه‌م گه‌ل سه‌رچاوه‌ی ده‌سه‌ڵاته‌كانه‌، دووهه‌میشیان ئه‌م گه‌له‌ خۆی به‌هۆی فره‌ ره‌نگی‌و جیاوازییه‌وه‌ ناتوانێ‌ وه‌ك پارچه‌یه‌ك بدۆزرێته‌وه‌، به‌مه‌ش ناكرێ‌ دیموكراسییه‌تێكی هاوسه‌نگ بێته‌دی كه‌ له‌سه‌ر ته‌كنیكی هه‌ڵبژاردنه‌كان‌و رۆڵی دامه‌زراوه‌ نێوه‌ندگێڕه‌كان‌و پارت‌و سه‌ندیكا‌و ئه‌و ده‌سته‌‌و دامه‌زراوانه‌ هاتبێته‌سه‌رپێ‌ كه‌ بایه‌خ به‌ كاروباری گشتی ده‌ده‌ن،تا بتوانێ‌ باشترین وێنه‌ بدا به‌ ویست‌و ئاره‌زووی خه‌ڵكه‌وه‌.
(1) 
ئه‌و بنه‌ما فه‌لسه‌فییه‌ی پشتی پێده‌به‌سترێت ئه‌وه‌یه‌ كه‌ "كێبڕكێكاری" كارێكه‌ هیچ مه‌فه‌رێكی تری نییه‌، راسته‌ دیموكراتیه‌ته‌ كلاسیكییه‌كان له‌سه‌ره‌تادا "به‌شداریی به‌ كۆمه‌ڵ"‌و هاریكارییان لا گرنگ‌و پیرۆز بووه‌، له‌سه‌ر ئه‌و بڕوایه‌ی كه‌ میكانیزمی گونجاون بۆ گه‌یشتن به‌ بڕیاری به‌كۆمه‌ڵ، ئه‌مه‌ش له‌موماره‌سه‌ی كرداره‌كیی‌و هاوسه‌نگیكردنی نێوان باشی‌و كه‌موكورتییه‌كانیه‌وه‌ دێته‌پێشه‌وه‌، به‌ڵام دواجار هه‌ست‌و ئیدراكی دیموكراسی، راستی ئه‌و گوته‌یه‌ی "جێمس مادیسۆن"ی بۆده‌رخستین، به‌وه‌ی كه‌  هۆكاره‌ زگماكییه‌كانی جیاوازیی له‌ سروشتی مرۆییدا روواوه‌‌و پاشان هه‌رده‌بێ‌ به‌پێی توانا به‌دوای باشترین وێنه‌ی كێبڕكێكاریدا بگه‌ڕێین، تاكو بتوانین ئه‌و ئاسه‌وارانه‌ كۆنتڕۆل بكه‌ین كه‌ له‌ده‌ره‌نجامی ناكۆكیه‌كانه‌وه‌ كه‌ڵه‌كه‌ده‌بن، ته‌نانه‌ت گه‌ر ناچاریش بووین دان به‌وه‌دابنێین كێبڕكێكاریی شه‌ڕێكه‌‌و هه‌رده‌بێ‌ ئه‌نجامیبده‌ین.
له‌سه‌ر ئه‌م بنه‌مایه‌ ده‌وڵه‌تی دامه‌زراوه‌كان ئه‌و شێواز‌و وێنه‌یه‌یه‌ كه‌ رێككه‌وتنی له‌سه‌ر كراوه‌، به‌وپێیه‌ی پێناسه‌‌و وه‌سفیی ده‌وڵه‌تی دیموكراتیه‌، نه‌ك ده‌وڵه‌تی تاك‌و تاكه‌كان.
یاسا‌و سیستم‌و داڕشتنه‌ یاساییه‌كان له‌ دامه‌زراوه‌ ده‌ستورییه‌كاندا دروستده‌كرێن، ده‌سته‌ سیاسیی‌و یاساییه‌ جێگیره‌كان‌و گۆڕانكاریی فه‌رمانڕه‌واو ئه‌و پسپۆڕانه‌ی كه‌ پۆست‌و وه‌زیفه‌كان وه‌رده‌گرن له‌رێگه‌ی هه‌ڵبژاردنی كێبڕكێكارییه‌وه‌ به‌ئه‌نجامده‌گه‌ن.
له‌هه‌مانكاتدا پێویسته‌ جه‌خت له‌وه‌ بكه‌ینه‌وه‌ ده‌سه‌ڵات له‌ سیستمی دیموكراسیدا به‌رپرسیاریه‌تێكی ده‌ستوورییه‌‌و هاوشانی گه‌ره‌نتی رێزگرتن له‌ یاسادا به‌پێی ئه‌و ده‌سه‌ڵاته‌ی ده‌ستوور پێیداوه‌ په‌یڕه‌وده‌كرێت، ئه‌مه‌ش له‌رێگه‌ی ده‌سه‌ڵاتێكی سه‌ربه‌خۆوه‌ ده‌بێت كه‌ ئه‌ركی چاودێریكردنی یاسا‌و سیستم‌و داڕشتنه‌ یاساییه‌كان له‌ئه‌ستۆده‌گرێت‌و سه‌رپێچیكارانیش سزا ده‌دات.
ئه‌م ده‌سه‌ڵاته‌ی رێگه‌ ده‌دات چاودێریی بكرێت‌و ئه‌و سزایه‌ ئیمزا بكات كه‌ به‌ چاودێریی دادوه‌ریی ناوزه‌د ده‌كرێت JudicalReview، له‌سه‌ر ئه‌م بنه‌مایه‌وه‌یه‌ چاكیی شه‌رعیه‌تی دیموكراسی له‌وه‌دایه‌ فه‌رمانڕه‌واكان بۆ به‌دیهێنانی سوود‌و به‌رژه‌وه‌ندی گشتیی‌و به‌ پرسی گه‌ل نوێنه‌رایه‌تی گه‌ل ده‌كه‌ن، له‌سه‌ر بنه‌مای پرۆسه‌ی هه‌ڵبژاردنی ئازاد‌و بێگه‌رد‌و نهێنییه‌وه‌.
گه‌ر له‌ سیستمێكی دیموكراتیدا بووین‌و جه‌ختمانكرده‌ سه‌ر "كێبرَكێیه‌"ئاماژه‌پێدراوه‌كه‌، ئه‌وا كێبڕكێكاری بۆخودی خۆی كارێكی ویستراو نییه‌، كێبڕكێكاریی میكانیزمێكه‌ چه‌ند وه‌زیفه‌یه‌كی دیاریكراو له‌خۆوه‌ده‌گرێت‌و ناكرێ‌ ده‌ستبه‌رداری بین، هه‌روه‌ك ئه‌ندرۆ هیود HeywoodAndrew پێیوایه‌ كێبڕكێكاریی ئامانجی هه‌ڵبژاردن ده‌پێكێت‌و سیاسه‌تكار ده‌ستنیشان ده‌كات‌و په‌ڕله‌مانتار‌و فه‌رمانڕه‌واكانی هه‌ڵده‌بژێرێت‌و له‌ناو حكومه‌ته‌كاندا شه‌رعیه‌تیان پێده‌دات، وێڕای ئه‌وه‌ی قوتابخانه‌یه‌كی فێركارییه‌ بۆ ده‌نگده‌ران(2)، به‌مانایه‌كی وردتر، كێبڕكێكاریی ئاشتییانه‌ له‌رێگه‌ی كاراكردنی ئیراده‌ی ده‌نگده‌رانه‌وه‌ وه‌ك شێوازێكی شه‌رعی دانپێدانراو ده‌مێنێته‌وه‌، له‌پێناو گۆڕانی ناوه‌نده‌كانی هێزه‌ سیاسییه‌كان‌و ده‌ستاوده‌ستكردنی ئاشتییانه‌ی ده‌سه‌ڵات‌و گه‌ڕانه‌وه‌ بۆ ویست‌و ئیراده‌ی میللییه‌وه‌، جا بۆ مانه‌وه‌ی حكومه‌تی له‌ئارادا بێت یاخود بۆ گۆڕینی بێت.
به‌هه‌رحاڵ هه‌ڵبژاردن چه‌ند شێوه‌یه‌كی جۆراوجۆی هه‌یه‌، له‌وانه‌ هه‌ڵبژاردنی سه‌رۆك كۆمار، یان هه‌ڵبژاردنی په‌ڕله‌مانتاران، یان ئه‌نجومه‌نی پارێزگاكان، یاخود ئه‌ندامانی ئه‌نجومه‌نی سه‌ندیكاكان، یا ره‌زامه‌ندی نیشاندان له‌سه‌ر گۆڕانكاریی له‌ سیستمی فه‌رمانڕه‌واییدا، گرنگ ئه‌وه‌یه‌ له‌هه‌موو ئه‌م حاڵاتانه‌دا هاوڵاتیان گوزارشت له‌ ویست‌و ئیراده‌ی خۆیان ده‌كه‌ن، به‌شێوه‌یه‌كی گشتی هه‌ر جۆره‌ پرۆسه‌یه‌كی هه‌ڵبژاردن بێت، مۆركێكی سیاسیی پێوه‌دیارده‌بێت‌و شه‌رعیه‌ت به‌ده‌سته‌بژێری سیاسی ده‌دات‌و به‌شێوه‌یه‌كی ده‌وری گۆڕانكاریی تێدا بكات،  هه‌روه‌ها له‌ ئه‌حكامه‌كانی دادوه‌ریی ده‌ستووریدا رێكخستنی فه‌لسه‌فی بۆ هه‌ڵبژاردنه‌كان‌و به‌های ده‌ستووری ئه‌و پره‌نسیپانه‌ی كه‌ په‌یوه‌ستن به‌ هه‌ڵبژاردنه‌كانه‌وه‌ زۆر به‌روونی ده‌رده‌كه‌ون‌و مانیفێستۆ ده‌بن، ئه‌مه‌ش واده‌كات له‌دیدی زۆر كه‌سدا ببێته‌ سه‌رچاوه‌یه‌كی یه‌كسانی، هاوڵاتیبوون‌و دیموكراسی.
لێره‌دا ده‌بێ‌ تێبینی ئه‌وه‌ بكه‌ین كه‌ "كێبڕكێكاریی" له‌ دیموكراتییه‌ته‌ هاوچه‌رخه‌كاندا به‌ته‌نها له‌ هه‌ڵبژاردندا كورتنابێـته‌وه‌، به‌ڵكو چوارچێوه‌یه‌كی فراوان ده‌گرێته‌وه‌، كه‌ كێبڕكێی هێز‌و به‌رژه‌وه‌ندیی‌و به‌هاكانیشی تێدایه‌، به‌هه‌مان شێوه‌ ئه‌و كه‌ناڵانه‌ش كه‌ له‌چوارچێوه‌كانی تاك یاخود به‌ كۆمه‌ڵ، پیشه‌یی یان هه‌رێمییان پێدا تێپه‌ڕده‌بێت،له‌سیاقێكدا كه‌ ده‌كرێ‌ به‌گرنگترین ته‌واوكاره‌كانی دیموكراسی دابنرێن.
له‌واقیعدا هه‌ڵوێسته‌كه‌ سه‌باره‌ت به‌ په‌یوه‌ندی نێوان هه‌ڵبژاردن‌و دیموكراسیی هه‌رچی بێت، گرفته‌ گه‌وره‌كه‌ خۆی له‌ جۆری ئیداره‌دانی فه‌رمانڕه‌وایه‌تیدا Governability ده‌بینێته‌وه‌، گومانی تێدانییه‌ سیستمی فه‌رمانڕه‌وایی له‌هه‌ر وڵاتێكدا هیچ شتێك نییه‌ جگه‌ له‌ ئاوێنه‌یه‌ك بۆ وێنه‌ی كۆمه‌ڵگا‌و كه‌لتور‌و ئه‌خلاقیات‌و پله‌ی پێگه‌یینی سیاسیه‌كه‌ی.
بابه‌ته‌كه‌ به‌هیچ شێوه‌یه‌ك ئاسان نییه‌، چونكه‌ ده‌كرێ‌ سیستمی سیاسیی كه‌ ئیداره‌دانی كاروباری كۆمه‌ڵگا ده‌گرێته‌ ئه‌ستۆ، له‌رێگه‌ی  ئه‌و جۆری ستراتیژییه‌وه‌ دووباره‌ به‌رهه‌مبێته‌وه‌‌و پێكبهێنرێته‌وه‌، كه‌ بۆ دیاریكردنی رێگای گه‌یشتن به‌پۆست‌و تایبه‌تمه‌ندییه‌كانی كێبڕكێكاران بۆ به‌ده‌ستهێنانی پۆست‌و وه‌زیفه‌كانی تری فه‌رمانڕه‌وایه‌تیی‌و سروشتی پرۆسه‌ی دروستكردنی بڕیاره‌وه‌ ده‌ستنیشانده‌كرێن.
هیچ سیتسمێك نادۆزینه‌وه‌ به‌ سیستمێكی دیموكراسی وه‌سفبكرێت، گه‌ر بێتو تێیدا مافی خۆكاندیدكردن نه‌درێت به‌ هاوڵاتییانی پێگه‌یشتوو(سه‌رووی 18 ساڵ)ییه‌وه‌، ئه‌وانه‌ی كه‌ مه‌رجه‌كانی گرتنه‌ده‌ستی پۆسته‌كانیان تێدابێت، هه‌روه‌ها تێیدا هاولاتیان مافی گه‌ڕان به‌دوای ئه‌و زانیارییانه‌یان نه‌بێت كه‌ له‌لایه‌ن یاساوه‌ پارێزراون، یان تێیدا 
گه‌ر مافی پێكهێنانی رێكخراو‌و یه‌كێتییه‌كان‌و حزب‌و گروپی به‌رژه‌وه‌ندییه‌كان نه‌بێت‌و یان گه‌ر به‌رپرسه‌ هه‌ڵبژێردراوه‌كانیش مافی چاودێریكردنی ئه‌و بڕیارانه‌یان نه‌بێ‌ كه‌ له‌حكومه‌ته‌وه‌ ده‌رده‌چن(3).
به‌هه‌مان شێوه‌ هیچ سیستمێك نادۆزینه‌وه‌ به‌ سیستمێكی دیموكراسی وه‌سفبكرێت، گه‌ربێتو ده‌ستورێكی دیموكراتی له‌به‌رده‌ستدا نه‌بێت‌و وه‌ك مه‌رجێكی سه‌ره‌كی مۆدێرنه‌ی سیاسیی، له‌بنه‌ڕه‌تدا ته‌ركیز بكاته‌ سه‌ر ده‌سته‌جه‌معی نیشتیمانیی، له‌نموونه‌ی ئه‌و ده‌ستوورانه‌ی كه‌ له‌گه‌ڵ مۆدێرنه‌ی سیاسییدا ناكۆكن، ئه‌و ده‌قه‌ی ده‌ستووری لوبنانه‌ كه‌ تێیدا ئاماژه‌ده‌دات به‌وه‌ی ده‌بێت سه‌رۆك كۆمار ماڕۆنی بێت‌و سه‌رۆكی ئه‌نجومه‌نی نوێنه‌ران شیعه‌‌و سه‌رۆك وه‌زیرانیش موسڵمانێكی سووننه‌ بێت، ئاشكراشه‌ هه‌ر یه‌كێك له‌م مه‌زهه‌ب‌و تایه‌فانه‌ پشكی دیاریكراوی خۆیان هه‌یه‌ له‌ پۆسته‌ پله‌ یه‌كه‌كانی ئیداره‌ی مه‌ده‌نیدا، هه‌روه‌ها رێژه‌یه‌كی دیاریكراو‌و چه‌سپاویان هه‌یه‌ له‌ ژماره‌ی ئه‌ندامانی په‌ڕله‌مان، بۆیه‌ لێره‌دا دیموكراسییه‌ت به‌پێی بنه‌ما مه‌زهه‌بی‌و تایه‌فییه‌كان كه‌وتۆته‌ سه‌رپێ‌ نه‌ك له‌سه‌ر بنه‌مای نیشتیمانی ده‌سته‌جه‌معیدا.
وێڕای ئه‌وه‌ی ده‌وڵه‌تی هاوچه‌رخ له‌ئێستادا به‌ سه‌دان "كه‌ناڵی نوێنه‌رایه‌تیكردن"دا بارگاویكراوه‌، كه‌ به‌حه‌ق وه‌ك پێوه‌ری جیاكاریی نێوان دیموكراتیه‌ته‌ دێرینه‌كان‌و دیموكراتیه‌ته‌ هاوچه‌رخه‌كان داده‌نرێن، كه‌ناڵی نوێنه‌رایه‌تیكردنن گوزارشت له‌ به‌رژه‌وه‌ندییه‌كان ده‌كه‌ن، هه‌وره‌ها هه‌وڵی دووبه‌رابه‌ركردنی داواكارییه‌ میللییه‌كان ده‌ده‌ن، به‌ڵام له‌گه‌َل ئه‌مه‌شدا دوو راستیی هه‌ن پێویسته‌ به‌بایه‌خه‌وه‌ تێبینی بكرێن: یه‌كه‌میان، كه‌ناڵه‌كانی هه‌ڵبژاردن به‌ دیارترین میكانیزمه‌كان داده‌نرێن كه‌ زۆر به‌روونی گوزارشت له‌ دیموكراسی‌و ماف‌و به‌رژه‌وه‌ندییه‌كان ده‌كه‌ن.
دووهه‌میشیان ،به‌رپرسیارییه‌تی نوێنه‌ره‌ هه‌ڵبژێردراوه‌كان له‌به‌رامبه‌ر ئه‌ركی یاسادانان‌و چاویدێریكردنه‌كه‌یاندا زیاتر ده‌كا.
هه‌ڵبژاردن میكانیزمێكی ره‌وایه‌ بۆ به‌شداریی سیاسیی‌و به‌دیهاتنی گۆڕانی سیاسیی به‌ رێگه‌ی ئاشتییانه‌وه‌، هه‌روه‌ها بۆ گواستنه‌وه‌ی ئاره‌زووی هاوڵاتیان به‌ره‌و فه‌رمانگه‌كانی دروستكردنی بڕیار‌و لێپرسینه‌وه‌ له‌ به‌رپرسان، بێگومان ئاماژه‌یه‌ بۆ به‌ره‌وپێشوه‌چوونی دیموكراسی(له‌ ویلایه‌ته‌ یه‌كگرتووه‌كانی ئه‌مریكادا، ئه‌ندامانی ئه‌نجومه‌نی نوێنه‌ران هه‌موو دوو ساڵ جارێك راسته‌وخۆ له‌لایه‌ن گه‌له‌وه‌ هه‌ڵده‌بژێردرێن، چونكه‌ باوكه‌ دامه‌زرێنه‌ره‌كان ویستوویانه‌ به‌خێرایی‌و له‌رێگه‌ی هه‌ڵبژاردنه‌وه‌ ئه‌نجومه‌نه‌كه‌ له‌گه‌ڵ هه‌ر گۆڕانكارییه‌كی ئیراده‌‌و ویستی میللیدابگونجێنن.
به‌تێڕوانینێكی گشتگیر، هه‌ڵبژاردن كارپێكردنی وه‌زیفه‌ی"عه‌قلانییه‌ته‌" بۆ مۆتیڤه‌كانی ته‌وافوقی نێوان پێكهاته‌ كۆمه‌ڵایه‌تیی‌و هێزه‌ سیاسییه‌كان‌و بۆ زیاتربوونی سود‌و به‌رژه‌وه‌ندییه‌كان‌و به‌راوردكاریی تۆكمه‌‌و شیاو له‌نێوان ئۆپشنه‌ جیاوازه‌كان‌و ره‌خسانی به‌رژه‌وه‌ندییه‌كان له‌سه‌ر ئاستی ده‌وڵه‌تدا، به‌مه‌ش "ده‌نگدانه‌كه‌" هاوشێوه‌ی رێكخستنێكی سیاسیی لێدێت بۆ پرۆسه‌ی ره‌زامه‌ندییه‌كه‌.
له‌و پرسانه‌ی له‌بواری دیموكراسیدا هه‌موو لایه‌ك تا ئاستێكی زۆر له‌سه‌ری رێككه‌وتوون ئه‌وه‌یه‌ كه‌ زه‌حمه‌ته‌ بتوانرێت بگه‌ینه‌ ئاماژه‌ یاخود تایبه‌تمه‌ندی كۆتایی بۆ هه‌ڵسه‌نگاندنی ئاستی سیستمه‌ سیاسییه‌كان، سیستمه‌ سیاسییه‌كان له‌ شێوه‌‌و پێكهاته‌یاندا له‌یه‌كتره‌وه‌ جیاوازن، ته‌نانه‌ت زه‌حمه‌ته‌ به‌راورد له‌نێوانیاندا بكرێت، ئه‌مه‌ به‌هه‌مان شێوه‌ بۆ دیموكراتیه‌ته‌ ئه‌وروپییه‌كانیش راسته‌، له‌ به‌راوردكردن له‌گه‌ڵ دیموكراتییه‌تی ئه‌مریكیی‌و دیموكراتیه‌تی ئه‌وروپای خۆرهه‌ڵات‌و وڵاتانی جیهانی سێیه‌م، كه‌ خه‌ریكه‌ هه‌ندێك له‌ دیارده‌كانی دیموكراسیی جێبه‌جێبكه‌ن، زۆرتر له‌ رووی شكلییه‌كی تێكه‌ڵاوه‌وه‌یه‌‌و له‌ قۆناغی ئه‌زموونیدان.
لێره‌وه‌ زۆر له‌ تیۆرییزانه‌كان په‌ناده‌به‌نه‌ به‌ر ده‌ستنیشانكردنی مه‌رجه‌كانی تایبه‌ت به‌وه‌ی چی له‌ دیموكراسیدایه‌‌و چی هیچ شتێكی له‌دیموكراسییدا نییه‌؟، له‌م سیاقه‌شه‌وه‌ چاودێری مه‌رجه‌كان ده‌كرێت، كه‌ له‌رێگه‌ی (هه‌ڵبژاردن)ه‌وه‌ ویست‌و ئیراده‌ی گشتی دێته‌دی.
بۆیه‌شه‌ دێڤید باتله‌ر DavidButler  پێیوایه‌ ده‌بێ‌ هیچ گروپێك بێبه‌ش نه‌كرێت له‌ پێكهێنانی حزبێكی سیاسیی‌و خۆكاندیدكردن بۆ پۆسته‌ سیاسییه‌كان‌و ئه‌نجامدانی هه‌ڵبژاردن به‌بێ‌ جیاوازی له‌نێوان هاوڵاتیان له‌سه‌ر بنه‌مای ره‌نگ یان بنه‌چه‌، یاخود ره‌گه‌ز‌و زمان‌و ئایینه‌وه‌، ئه‌مه‌ش له‌پێناو گه‌ره‌نتیی كاركردنه‌ به‌ پره‌نسیپی یه‌كسانی سیاسیی‌و ره‌خساندنی هه‌ل له‌نێوان به‌شداربووان له‌ پرۆسه‌ی هه‌ڵبژاردندا(4).
له‌مه‌شدا جان جاك رۆسۆ پێیوایه‌ هیچ كه‌سێك مافی ئه‌وه‌ی نییه‌ هاووڵاتیان له‌ ده‌نگدان بێبه‌ش بكات.
(5)، له‌مێژووشدا مافی ده‌نگدان به‌ته‌واوه‌تی رێگه‌ی پێنه‌دراوه‌، بۆنموونه‌ تا دوای كۆتاییهاتنی جه‌نگی جیهانی دووه‌م ژنانی فه‌ڕه‌نسا‌و به‌لجیكا‌و 
سویسرا مافی ده‌نگدانیان نه‌بووه‌، له‌ویلایه‌ته‌ یه‌كگرتووه‌كانی ئه‌مریكاشدا سه‌ره‌تا سپی پێسته‌كان مافی ده‌نگدانیان هه‌بووه‌، ئه‌وانه‌ی كه‌ خاوه‌ن موڵك بوون، دواتر له‌هه‌ندێك ویلایه‌تدا مه‌رجی موڵكدارێتی لابرا، پاشان له‌ ساڵی 1920 رێگه‌ به‌ ژنان درا له‌هه‌ندێك بواردا مافی ده‌نگدانیان هه‌بێت، له‌دوای ئه‌مه‌ش ده‌ستور هه‌مواركرایه‌وه‌و رێگه‌ به‌ ژنان‌و ره‌شپێسته‌كانیش درا له‌ هه‌ڵبژاردنه‌كاندا ده‌نگ بده‌ن، هه‌روه‌ها له‌ ساڵی 1972 بڕیاردرا هه‌ر كه‌سێك ته‌مه‌نی بگاته‌ 18 ساڵ له‌ سه‌رتاسه‌ری ئه‌مریكادا مافی ده‌نگدانی هه‌بێت.
به‌ڵام سه‌باره‌ت به‌ به‌شداریكردنی ژنان له‌ په‌ڕله‌ماندا له‌ زۆربه‌ی سیستمه‌ سیاسییه‌كاندا بابه‌تێكی تێكئاڵاو بووه‌، زۆرتر پشتبه‌ستوبوه‌ به‌حزبه‌ سیاسییه‌كانه‌وه‌، له‌هه‌ندێك حاڵه‌تیشدا پشتبه‌ستراو بووه‌ به‌ سیستمی "كورسی ته‌رخانكراو بۆ ژنان".
به‌مدواییانه‌ش مافی به‌شداریكردن له‌ هه‌ڵبژاردنه‌كاندا، وه‌ك مافێكی لكێنراو به‌ مرۆڤبوونی تاكه‌وه‌ به‌سترایه‌وه‌، له‌مه‌شدا رۆسۆ پێیوایه‌ هه‌موو لایه‌ك پابه‌نده‌ به‌به‌شدارییه‌كی راسته‌وخۆ له‌ كاروباری كۆمه‌ڵگاوه‌ به‌ئاراسته‌یه‌كی باڵاتر له‌ ئاره‌زووه‌ كه‌سییه‌كاندا، زۆری‌و بۆری تیۆرییه‌كانیش له‌نێوان ئه‌وانه‌ی پێیانوایه‌ مافی به‌شداریكردن له‌هه‌ڵبژاردنه‌كان"وه‌زیفه‌یه‌"‌و ئه‌وانه‌شی پێیانوایه‌ پێویستی به‌ هه‌بوونی مه‌رجی دیاریكراو هه‌یه‌ بۆ ده‌نگده‌ران، كه‌ په‌یوه‌ندییان به‌ توانا‌و لێهاتوویی، یاخود سه‌روه‌ت‌و سامانه‌وه‌ هه‌یه‌، هیچ شتێك له‌مه‌ ناگۆڕن.
له‌مه‌شدا ره‌وتی زاڵ له‌نێوان هه‌ردوو تیۆره‌ی هه‌ڵبژاردن وه‌ك ماف یان وه‌زیفه‌ مه‌یلیی له‌یه‌كدانی هه‌ردوو تیۆرییه‌كه‌یان هه‌یه‌، تێڕوانین له‌ هه‌ڵبژاردنه‌كانیش وه‌ك ئه‌رك‌و ماف، كه‌ تاكه‌كانی گه‌ل له‌چوارچێوه‌ی موماره‌سه‌ی سه‌روه‌ری‌و له‌رێگه‌ی ده‌نگدانی گشتییه‌وه‌ جێبه‌جێی ده‌كه‌ن، هیچ شتێك له‌مه‌ ناگۆڕن، به‌هه‌مان شێوه‌ سه‌باره‌ت به‌ سه‌ربازان یاخود تاوانكارانیش حاله‌ته‌ شازه‌كانی چه‌ند نموونه‌یه‌كی دیاریكراو له‌ به‌شداریكردنی هه‌ڵبژاردنه‌كاندا(به‌پێی یاسا).
هه‌ندێك پێیانوایه‌ كاتێك رێژه‌ی ده‌نگدان به‌رزبووه‌وه‌ ئه‌وا ئه‌م حاڵه‌ته‌ شه‌رعییه‌ت ده‌دا به‌ دامه‌زراوه‌ سیاسییه‌كان، له‌هه‌ندێك وڵاتیشدا وه‌كو به‌لجیكا‌و هۆڵه‌ندا‌و نه‌مسا ده‌نگدان به‌ زۆره‌ملێییه‌، به‌ڵام بنه‌مای دیموكراسیه‌ت زۆرتر له‌گه‌ڵ ئه‌وه‌دایه‌ ده‌نگدان به‌ ئاره‌زوو بێت، كه‌ هاوڵاتیان به‌پێی ئه‌حكامه‌كانی ده‌ستوور‌و یاسا موماره‌سه‌ی بكه‌ن، سیستمی دیموكراسیش له‌ ده‌ستنیشانكرد ئۆپشن‌و ده‌ركردنی بڕیاردا په‌ناده‌باته‌ به‌ر زۆرینه‌، به‌و پێیه‌ی كه‌ رێگایه‌كه‌ بۆ به‌دیهَینانی دادپه‌روه‌ری‌و یه‌كسانی سیاسیی، له‌سه‌ر بنه‌مای (بۆ هه‌ر هاوڵاتییه‌ك ته‌نها ده‌نگێك).
به‌گشتی پرۆسه‌ی هه‌ڵبژاردن بریتییه‌ له‌ كۆمه‌ڵێك رێوشوێن‌و كاری یاسایی‌و ماددی كه‌ به‌شێوه‌یه‌كی سه‌ره‌كی ده‌بێته‌هۆی دامه‌زراندنی ئه‌ندامانی ده‌سه‌ڵاتی یاسادانان له‌لایه‌ن گه‌له‌وه‌، واتا هه‌ڵبژاردن ئامرازێكه‌ واده‌كات هاوڵاتییان به‌شێوه‌یه‌كی ناڕاسته‌وخۆ له‌ پرۆسه‌ی ده‌ركردنی بڕیاردراندا به‌شداربن، هه‌روه‌ها له‌رێگه‌ی هه‌ڵبژاردنه‌وه‌ هاوڵاتیان ده‌توانن ئۆپشنه‌ سیاسییه‌كان قه‌بوڵ بكه‌ن یان ره‌تیانبكه‌نه‌وه‌، له‌و حاڵه‌تانه‌شی كه‌ هه‌ڵبژاردنه‌كان به‌پێی رێوشوێنی دیموكراسییه‌وه‌ ئه‌نجامده‌درێن، ئه‌وا ده‌بێته‌ هۆی كارابوونی میكانیزمه‌كانی لێپرسینه‌وه‌ له‌ناو كۆمه‌ڵگادا، هه‌روه‌ها ده‌بێته‌ هۆی ئاسانكاری زیاتر له‌ په‌یوه‌ندییه‌كانی نێوان كۆمه‌ڵگا‌و حكومه‌تدا، ئه‌و حزبه‌ی زۆرینه‌ی راسته‌قینه‌ به‌ده‌ستدێنێت له‌رێگه‌ی سندوقه‌كانی ده‌نگدانه‌وه‌ ده‌سه‌ڵات ده‌گرێته‌ ده‌ست، هه‌رچی ئه‌و حزبانه‌یه‌ كه‌ زۆرینه‌ به‌ده‌ستناهێنن، ده‌كه‌ونه‌ به‌ره‌ی ئۆپۆزیسیۆنه‌وه‌، تا ده‌ستبكه‌ن به‌ چاڵاكی‌و ئه‌ركه‌كانی چاودێریكردن‌و لێپرسینه‌وه‌ی حكومه‌ت.
له‌سه‌ر ئه‌م بنه‌مایه‌شه‌وه‌یه‌ حزبی فه‌رمانڕه‌وا‌و ئۆپۆزیسیۆن ده‌بنه‌ جه‌مسه‌ری فه‌رمانڕه‌وایه‌تی.
له‌گه‌ڵ ئه‌مه‌شدا هیچ رێگه‌چاره‌یه‌كی تر نییه‌ له‌ ئاماژه‌دان به‌و سه‌ختییه‌ی كه‌ گه‌مارۆی پرۆسه‌ی"نوێنه‌رایه‌تیكردن"ده‌ده‌ن، هه‌ڵوێسته‌كه‌ له‌ دیموكراسیه‌ نوێنه‌رایه‌تیی ئامێزه‌كاندا RepresentativeDemocracy هه‌ر چۆنێك بێت، رۆڵی هاووڵاتی بریتیی ده‌بێت له‌"هه‌ڵبژاردنی به‌رپرسان" له‌ماوه‌ی جیاجیا‌و له‌یه‌كتر دووردا، به‌لام ئه‌وانه‌ی كه‌ به‌كردار ئه‌ركی په‌یڕه‌وكردنی سیاسه‌ت‌و به‌ڕێوه‌بردنی كاروباری گشتییان ده‌كه‌وێته‌ ئه‌ستۆ ده‌سته‌بژێری سیاسیین PoliticalElite‌و نوێنه‌ره‌ هه‌ڵبژێرردراوه‌كه‌ش له‌به‌ر زۆری داواكاری خه‌ڵكیی‌و ئاستی ئازادی راده‌ربڕینی داواكارییه‌كانه‌وه‌ روبه‌ڕووی گرفتی زۆر ده‌بێته‌وه‌، له‌ئێستاشدا له‌ئه‌نجامی پێشكه‌وتنی ته‌كنه‌لۆژیی‌و ئامرازه‌كانی په‌یوه‌ندیكردن‌و زانیارییه‌كان‌و مانگه‌ ده‌ستكرده‌كان‌و میدیاكانه‌وه‌ ئه‌ركه‌كه‌ قورستربووه‌، به‌و پێیه‌ی بۆته‌ هۆی ئه‌وه‌ی هه‌ندێك كه‌س له‌ 
خستنه‌ڕووی داواكاریی‌و پێشنیاره‌كانیاندا ئه‌م ئامرازانه‌ به‌كاربهێنن، هاوكات هاوڵاتییان روبه‌رێكی فراوانتری به‌شداری سیاسییان بۆ ره‌خساوه‌، به‌ڵام ئه‌م پێشنیارانه‌ وا قه‌بوڵ نه‌كراون تاكو ئێستا نوێنه‌رایه‌تیكردنی په‌ڕله‌مانی له‌ بواری به‌رگریكردن له‌ ماف‌و به‌رژه‌وه‌ندییه‌كان باشترین بێت.(6).
هه‌روه‌ها له‌ جۆری ده‌نگدانیشدا گرفت له‌ ئارادایه‌، كه‌ له‌ جۆری كێبڕكێی ناوخۆی حزبییه‌وه‌ ده‌ستپێده‌كات، وه‌ك یه‌ك له‌ وڵاته‌ كۆن‌و نوێیه‌ دیموكراته‌كاندا، شتێك هه‌یه‌ پێیده‌وترێت"ده‌نگدانی كه‌سیی" كه‌ جۆرێكه‌ له‌ په‌یوه‌ندی كه‌سیی نێوان ده‌نگده‌ر‌و كاندید، به‌واتای ئه‌وه‌ی ده‌كرێ‌ ئه‌و خزمه‌تگوزارییه‌ كه‌سییانه‌ی كاندید بۆ ده‌نگده‌ران ده‌یانخاته‌ڕوو، ببێته‌ یه‌كێك له‌ بنه‌ماكانی ده‌ستنیشانكردن‌و كاندیدكردنی، ئه‌مه‌ش به‌ جۆرێك له‌ كێبڕكێی ناوخۆی حزبیانه‌وه‌ وابه‌سته‌ ده‌بێت، كه‌ سیستمه‌كه‌ی هه‌ڵبژاردن رێگه‌ی پێده‌دات، بۆنموونه‌ له‌ ئیتاڵیادا به‌پێی سیستمی نوێنه‌رایه‌تی رێژه‌یی‌و به‌لیستی كراوه‌، كاندیده‌كان كێبڕكێی یه‌كترده‌كه‌ن، بۆیه‌ حزبی مه‌سیحیی دیموكراتی له‌ میانی بانگه‌شه‌ی هه‌ڵبژاردنه‌كاندا جه‌ختیده‌كرده‌ سه‌ر ده‌نگدانی كه‌سیی.
له‌ وڵاته‌ تازه‌ پێگه‌یشتوه‌كانیشدا ده‌نگدانی كه‌سیی پشت به‌حزمه‌تگوزاریی‌و دیاری‌و پاره‌به‌خشینه‌وه‌ ده‌به‌ستێت، به‌وه‌ی كه‌ له‌ته‌ك ئه‌م جۆره‌ ده‌نگدانه‌دا ئه‌وه‌ی به‌ پله‌ی یه‌كه‌م جه‌وهه‌ری دیموكراسی به‌ده‌ستیدێنێت، ئه‌وه‌یه‌ ئه‌زموونی پرۆسه‌ی كێبڕكێكاریی له‌سه‌ر بنه‌مای به‌رنامه‌ی هه‌ڵبژاردنه‌وه‌ ده‌بێت، جا به‌رنامه‌كه‌ له‌لایه‌ن حزب یان كوتله‌ یاخود هه‌ر هاوپه‌یمانێتییه‌كی هه‌ڵبژاردنییه‌وه‌ ئاماده‌كرابێت، ئه‌وه‌ ته‌نها پلانی كاندیده‌ سه‌باره‌ت به‌ شێوازه‌كانی چاره‌سه‌ركردنی كێشه‌كان ده‌یخاته‌ به‌رده‌م ده‌نگده‌رانه‌وه‌، یاخود بۆچونی خۆیه‌تی بۆ چاكسازی سیاسیی‌و ئابوری، یان چاره‌سه‌ركردنی گرفته‌كانی فێركردن‌و بێكاری، به‌رنامه‌كه‌ش ده‌بێته‌ په‌یمان یاخود به‌ڵێنێك كه‌ له‌سه‌ر ئه‌م بنه‌مایه‌وه‌ له‌ دوای كۆتاییهاتنی خولی په‌ڕله‌مانییه‌وه‌ نوێنه‌ره‌كه‌ لێپرسینه‌وه‌ی له‌گه‌ڵدا ده‌كرێت، ئه‌و كاته‌ش كه‌ واده‌ی هه‌ڵبژاردنی داهاتوو دێته‌پێش، ئه‌وا لای هه‌ریه‌كه‌ له‌ ده‌نگده‌ر‌و كاندیده‌وه‌ پله‌یه‌كی گونجاو له‌ شاره‌زایی‌و رۆشنبیریی ئیداریی‌و یاسایی په‌یداده‌بێت.
( له‌ساڵی 1975دا مارگرێت تاتشه‌ر سه‌رۆكایه‌تی پارتی پارێزگارانی به‌ریتانیای گرته‌ده‌ست‌و له‌بنه‌ڕه‌تدا به‌ڕوانین له‌ بیره‌ سیاسیی‌و ئابورییه‌كه‌یه‌وه‌ ناوی ده‌ركرد).
ئه‌وه‌ی له‌م چوارچێوه‌یه‌دا جێگه‌ی بایه‌خی ئێمه‌یه‌، ئاماژه‌دانه‌ به‌ چه‌ند ئاستێك كه‌ تیۆری دیموكراسیی خۆرئاوایی له‌خۆوه‌ده‌گرێت له‌باره‌ی سروشتی كاری هه‌ڵبژاردنه‌كانه‌وه‌، كه‌ له‌دنیای پرۆسه‌ی هه‌ڵبژاردندا بایه‌خی سه‌ره‌كی‌و رۆڵی گه‌وره‌تر به‌ده‌نگده‌ران ده‌دات، تاكو ده‌بێته‌ مۆركێ گشتی خۆی، هاوشێوه‌ی لێپرسینه‌وه‌ له‌ حزب‌و سیاسه‌تكاره‌كان، ئه‌وانه‌ی كه‌ له‌م بارودۆخانه‌دا ئاشنایه‌تی باشییان له‌سه‌ر پێداویستییه‌كانی ده‌نگده‌ران‌و هه‌وڵدان بۆ قایلكردنیان ده‌بێت، له‌مه‌شدا فراوانبوونی به‌شداریی میلییی دێته‌كایه‌وه‌‌و چوارچێوه‌ی كاری ده‌سته‌بژێر به‌رته‌سكتر ده‌بێت.
به‌ڵام له‌ ئاستی دووه‌م له‌ پرۆسه‌ی هه‌ڵبژاردندا كارایی به‌ده‌سته‌بژێر ده‌به‌خشێت، ده‌نگده‌رانیش هه‌وڵده‌ده‌ن ئاشنابن به‌ به‌رنامه‌‌و دیدگا‌و بیرۆكه‌‌و سیاسه‌ته‌كانی ده‌سته‌بژێردا ، له‌مه‌شدا ده‌سه‌ڵاتی ده‌سته‌بژێر‌و چه‌سپاندنی ده‌سه‌ڵاته‌كه‌ی ته‌ئكیدده‌كرێته‌وه‌‌و ره‌نگه‌ له‌سه‌ر حسابی به‌شداریی میللیدا ده‌سه‌ڵات‌و پرۆسه‌ی سیاسیی قۆرخ بكات.
هه‌رچی ئاستی سێیه‌مه‌ له‌نێوان ده‌سته‌بژێر‌و ده‌نگده‌راندا پله‌یه‌كی گونجاوی هاوسه‌نگی به‌دیدێت، به‌شێوه‌یه‌ك هه‌ردوولا له‌ هه‌ڵبژاردنه‌كه‌دا سوودمه‌ند ده‌بن، هه‌ڵبژاردنه‌كان شه‌رعیه‌ت به‌سه‌ر ده‌سته‌بژێردا زیاتر ده‌كه‌ن‌و ده‌نگده‌رانیش ده‌سه‌ڵاتی كاریگه‌رییان به‌سه‌ر بڕیاره‌كاندا ده‌بێت‌و سنووریش بۆ خراپ به‌كارهێنانی ده‌سه‌ڵات داده‌نێن.
گه‌ر بنه‌مای دیموكراسی، هه‌روه‌ك جۆزێف شۆمپیته‌ر JosephSchumpeter پێیوایه‌، پێویسته‌ له‌سه‌ر حكومه‌ت به‌رپرسی به‌رپرسیارییه‌تی ره‌ها بێت له‌به‌رامبه‌ر هاوڵاتیاندا، تا ده‌گاته‌ به‌دیهێنانی دادپه‌روه‌ریی، ئه‌وه‌ی دوایی ده‌یه‌وێت ئه‌و پره‌نسیپه‌ به‌كاربخات كه‌ رێگه‌ به‌پره‌نسیپی یه‌كسانیی ده‌دات له‌نێوان سه‌رجه‌م هێزه‌ سیاسییه‌كان به‌مه‌به‌ستی گه‌یشتن به‌ده‌سه‌ڵاته‌وه‌.
بنه‌مای دیموكراسی له‌سه‌ر بنه‌مایه‌ك دێته‌سه‌رپێ‌ تێیدا ده‌سه‌ڵات له‌لایه‌ن تاكه‌ گروپێك، یان حزبێك بۆ ماوه‌یه‌كی دووردرێژ قۆرخ نه‌كرێت.
له‌گه‌ڵ ئه‌وه‌ی له‌ دیموكراتییه‌تی خۆرئاواییدا زۆر به‌ده‌گمه‌ن ئه‌وه‌ به‌دیده‌كرێت ده‌سه‌ڵات له‌لایه‌ن تاكه‌ حزبێكه‌وه‌ قۆرخ بكرێت، به‌ڵام چه‌ند نموونه‌یه‌ك هه‌ن وه‌ك به‌رده‌وامبوونی حزبی دیموكراتی مه‌سیحی له‌ ئیتاڵیا تا ساڵی 1992، هه‌روه‌ها مانه‌وه‌ی حزبی دیموكراتی لیبڕالیی یابانی له‌ ده‌سه‌ڵات له‌ماوه‌ی نێوان 1963وه‌ تاكو 1990.
كاراكردنی بنه‌مای دادپه‌روه‌ری پێویستی به‌ بێلایه‌نبوونی ده‌وڵه‌ت ده‌بێ‌ له‌به‌رامبه‌ر سه‌رجه‌م پێكاته‌ سیاسییه‌كاندا، بۆیه‌ سروشتییه‌ گه‌ر كۆمه‌ڵگا‌و پێكهاته‌ی جیاجیا‌و خاوه‌ن بۆچون‌و ئاراسته‌ی جیاوازیش بگرێته‌وه‌‌و له‌ژێر سایه‌ی تاكه‌ كۆمه‌ڵگایه‌كیشدا به‌یه‌كه‌وه‌ بژین، له‌هه‌مو حاڵه‌تێكیشدا فره‌یی(پلوڕالیزم) له‌گه‌ڵ یه‌كێتیی سروشتی ده‌وڵه‌ت‌و سیستمی سیاسیدا ناكۆك نییه‌.(7).
لێره‌دا گه‌ر دادپه‌روه‌ریی پێویستی به‌ په‌نابردن بێ‌ بۆ بنه‌مای زۆرینه‌، ئه‌وا زۆرینه‌ زۆرینه‌ی ره‌های فه‌رمانڕه‌وا نییه‌، چونكه‌ پابه‌نده‌ به‌ ده‌ستورێكه‌وه‌ كه‌ تێیدا گه‌ره‌نتی ماف‌و ئازادییه‌ مه‌ده‌نییه‌ گشتییه‌كانی سه‌رجه‌م هاوڵاتیانی كردووه‌، ئه‌مه‌ش ده‌بێته‌ رێگر له‌به‌رده‌م زۆرینه‌دا گه‌ر بیه‌وێ‌ مافه‌ فیكریی‌و ئایینی‌و مه‌زهه‌بییه‌كانی كه‌مینه‌كان پێشێل بكات.
ئه‌وه‌ی به‌پله‌ی یه‌كه‌م په‌یوه‌ندی به‌ئێمه‌وه‌ هه‌یه‌، جه‌ختكردنه‌ سه‌ر ناسینی چۆنیه‌تی كاری دیموكراتیه‌تی نوێیه‌، چه‌ند راستییه‌كی سیاسیی له‌خۆه‌ده‌گرێت‌و له‌بایه‌خ‌و مه‌غزاكه‌یه‌وه‌ ململانێ‌ له‌پێناو هه‌ڵبژاردن یاخود دووباره‌ هه‌ڵبژاردنه‌وه‌ی كێبڕكێكاران به‌سه‌ریدا زاڵبوو، چونكه‌ له‌ته‌ك كێبڕكێكارییدا، میكانیزمه‌كانی هاریكاری‌و كاری به‌ كۆمه‌ڵ‌و سازشكردن‌و دانوستاندن‌و وتوێژ‌و هه‌وڵدان بۆ گه‌یشتن به‌ چاره‌سه‌ری مامناوه‌ندی بۆ گرفته‌كان هه‌بوو، چونكه‌ ئه‌م میكانیزمانه‌ ئه‌ركیان بوژانه‌وه‌ی رۆشنبیری دیموكراسییه‌ له‌لای هاوڵاتیاندا، هه‌روه‌ها ئه‌ركیان گه‌شه‌پێدانی كاری حزب‌و یه‌كێتیی‌و دامه‌زراوه‌‌و هاوبه‌ندیی‌و هاریكارییه‌كانه‌، دیموكراسیی به‌ته‌نها له‌ هه‌ڵبژاردندا كورتناكرێته‌وه‌، به‌ڵام له‌جه‌وهه‌ردا پرۆسه‌یه‌كی وتوێژئامێزی كۆمه‌ڵگایی فراوانی نێوان هێز‌و پێكهاته‌ كۆمه‌ڵایه‌تییه‌كانه‌‌و كارده‌كات بۆ گه‌شه‌پێدانی رۆشنبیریی مه‌ده‌نی CivilCulture له‌م چوارچێوه‌یه‌شدا هاوڵاتیی به‌به‌رژه‌وه‌ندییه‌كانی خۆی‌و ئه‌وانی تر ئاشناده‌كرێت، هه‌روه‌ها ئاشناده‌كرێت به‌ چۆنیه‌تی گونجان له‌نێوان هه‌ردوو به‌رژه‌وه‌ندییه‌كاندا.
به‌م شێوه‌یه‌ ته‌قدیری پره‌نسیپه‌ حه‌قیقییه‌ داواكراوه‌كه‌ دێته‌ ئاراوه‌ كه‌ بریتییه‌ له‌ "رێزگرتنی هێزه‌ سیاسییه‌كان له‌پێناو به‌رده‌وامبوونی كێبڕكێكارییدا به‌پێی ئه‌و بنه‌ما‌و مه‌رجانه‌ی كه‌ له‌گه‌ڵ كۆمه‌ڵگادا ده‌گونجێن".
گرنگترین سووده‌كانی ئه‌م پره‌نسیپه‌ ئه‌وه‌یه‌ سه‌ركه‌وتووانی هه‌ڵبژاردنه‌كان ده‌رگا له‌به‌رده‌م دۆڕاوه‌كاندا داناخه‌ن‌و هه‌لی سیاسیی دۆڕاوه‌كان به‌هه‌ده‌ر ناده‌ن، به‌هه‌مان شێوه‌ دۆڕاو‌و ده‌رنه‌چووه‌كان له‌ كاره‌ سیاسییه‌كان‌و ده‌ركردنی بڕیاره‌كاندا رێز له‌ مافی براوه‌كان ده‌گرن، ئه‌مه‌ش له‌ژێر رۆشنایی ئه‌و بنه‌ما گشتییه‌ ده‌بێت كه‌ به‌"ره‌زامه‌ندی به‌كۆمه‌ڵی مه‌رجدار"ناسراوه‌.
لێره‌دا پێویستده‌كات ئه‌وله‌وییه‌ت بدرێته‌ به‌های سه‌ره‌كی ویستراو، كه‌ به‌شداریكردنی گه‌له‌ له‌ ژیانی گشتیدا‌و له‌سه‌ر ئاستی سیاسیی‌و له‌رێگه‌ی نوێنه‌رایه‌تیكردنی په‌ڕله‌مانییه‌وه‌، به‌هه‌مان شێوه‌ له‌سه‌ر ئاستی ئیداریشدا له‌رێگه‌ی به‌شداریكردن له‌ ئه‌نجومه‌نی ئیدارییه‌ لۆكاڵییه‌كاندا.
به‌م شێوه‌یه‌ پرۆسه‌ی هه‌ڵبژاردن ده‌بێته‌ قوتابخانه‌یه‌ك بۆ فێربوونی دیموكراسیی‌و باشتركردنی ئه‌دای سیاسیی‌و چالاككردنی پرۆسه‌ی سیاسیی، ئه‌مه‌ش له‌چه‌ندین نموونه‌ی دیموكراسییدا سه‌ركه‌وتوو بووه‌، بۆنموونه‌ له‌ روسیا‌و له‌میانی ماوه‌ی گۆڕانكاریی سیاسییدا، هه‌ڵبژاردنی كۆنگره‌ی نوێنه‌رانی گه‌لی سۆڤیه‌تی له‌ ساڵی 1989دا خاڵی وه‌رچه‌رخان بوو بۆ پاڵپشتیكردن له‌ رێڕه‌وی چاكسازیی‌و چاڵاككردنی چاكسازیی له‌ناو رژێمه‌كه‌‌و راهێنانی گروپه‌كان له‌سه‌ر پڕوپاگه‌نده‌ی هه‌ڵبژاردنه‌كان،‌و خستنه‌ڕووی كاندیده‌ دیاره‌كان، هه‌وره‌ها ده‌رگاكردنه‌وه‌ له‌و چاڵاكییانه‌ی كه‌ هاوكاربوون بۆ هاتنه‌ئارای گۆڕانكاریی سیاسیی، وه‌ك خۆپیشاندانی جه‌ماوه‌ریی‌و پاشان به‌سیاسییكردنی جه‌ماوه‌ر، ئه‌مه‌ش له‌ هه‌ڵبژاردنه‌كانی ئاداری ساڵی 1990دا ده‌ركه‌وت، كه‌ هه‌زاران كاندیدی په‌ڕله‌مان‌و ئه‌نجومه‌نه‌ لۆكاڵیی‌و هه‌رێمیییه‌كان تێیدا به‌شداریانكرد.
ئه‌گه‌ر پرۆسه‌ی هه‌ڵبژاردن به‌گشتی ده‌ره‌نجامی زنجیره‌یه‌ك كار‌و چاڵاكیی‌و هاوسه‌نگیی‌و چاره‌سه‌ری سیاسیی بێت، ئه‌وا یاسای هه‌ڵبژاردن ده‌بێته‌ ره‌نگدانه‌وه‌ی وێنای سیستمی سیاسیی‌و كۆمه‌ڵگا، یاسای هه‌ڵبژاردنیش ژماره‌یه‌ك بنه‌مایه‌‌و ئامانجی ده‌ستنیشانكردنی سیفه‌تی هاوڵاتییه‌ كه‌ ده‌چێته‌ ناو هه‌ڵبژاردنه‌وه‌، چۆن رێكخستنی ئاراسته‌ی پرۆسه‌ی ده‌نگدان به‌ڕێوه‌ده‌چێت، پێویسته‌ داڕشتنی یاسای هه‌ڵبژاردن به‌ ئاراسته‌ی گوزارشتكردن له‌ ویستی گه‌له‌وه‌ به‌ڕێوه‌بچێت، له‌سه‌ر ئه‌م بنه‌مایه‌شه‌وه‌ ، سیستمی هه‌ڵبژاردن له‌ هه‌ر كۆمه‌ڵگایه‌كدا، رێگه‌یه‌كه‌ بۆ پشتبه‌ستن به‌و ده‌نگانه‌ی كه‌ له‌لایه‌ن ده‌نگده‌رانه‌وه‌ دراون بۆ دیاریكردنی ده‌ره‌نجامه‌كان‌و زانینی ژماره‌ی ئه‌وانه‌ی 
له‌م چوارچێوه‌یه‌دا پڕۆژه‌ی ئیداره‌دانی هه‌ڵبژاردن‌و تێچوونه‌كه‌ی(ایس)ی سه‌ر به‌ پڕۆگرامی گه‌شه‌پێدانی نه‌ته‌وه‌ یه‌كگرتووه‌كان له‌ دیاریكردنی سیستمی هه‌ڵبژاردندا چه‌ند پێوه‌رێكی دیاریكراوی ده‌ستنیشانكرد، كه‌ بریتین له‌ :- 
له‌گه‌ڵ بایه‌خی ئه‌م پێوه‌رانه‌دا، ده‌بێت سه‌رنج بده‌ینه‌ په‌یوه‌ندیی نێوان سیستمی هه‌ڵبژاردن‌و سیستمی سیاسیی، له‌سه‌ره‌تای په‌یڕه‌وكردنی نوێنه‌رایه‌تیكردنی رێژه‌ییدا له‌ ئه‌وروپای خۆرئاوا، په‌یوه‌ندییه‌كانی هێزه‌ سیاسییه‌كان‌و شێوازه‌كانی فه‌رمانڕه‌وایی گۆڕانییان به‌سه‌رداهات، كه‌ دواتر بووه‌ هۆی هاتنه‌ ئارای پرسیار له‌باره‌ی به‌رپرسیارییه‌تی سیستمه‌كانی هه‌ڵبژاردن له‌ ئیزافه‌كردنی سیفه‌تی دیموكراسی بۆ سه‌ر سیستمی سیاسیی‌و پێكهێنانی هێزه‌ سیاسییه‌كاندا.
له‌ به‌ریتانیا دوای جێبه‌جێكردنی یاسای 1832‌و به‌رفراوانكردنی هه‌ڵبژاردنه‌كاندا، كۆمه‌ڵه‌‌و گروپه‌كان به‌مه‌به‌ستی ئاسانكاریی له‌ پرۆسه‌ی تۆماركردنی هه‌ڵبژاردندا په‌یوه‌ندییان به‌ كاندید‌و ده‌نگده‌رانه‌وه‌ كرد، پاشان له‌ گردبوونه‌وه‌ی كۆمه‌ڵه‌‌و گروپه‌كاندا دوو حزبی كۆنزێرڤاتیڤ‌و لیبڕال له‌دایكبوون، له‌ دیموكراتییه‌ته‌ دێرینه‌كه‌ی به‌ریتانیاندا له‌ته‌ك دوو حزبه‌ سه‌ره‌كییه‌كه‌دا حزبی تریش هه‌ن‌و رێگه‌دراوه‌ به‌ فره‌ راوبۆچونیی‌و ئاراسته‌ی سیاسیییه‌وه‌، كه‌ ئاماژه‌یه‌كی دیموكراسییانه‌یه‌.
له‌گه‌ڵ زۆربوونی رێكخراو‌و حزبه‌ سیاسییه‌كاندا، سیستمه‌كانی هه‌ڵبژاردنیش گۆڕانكارییان به‌سه‌رداهاتووه‌، به‌شێوه‌یه‌كی گشتی ده‌كرێ‌ سیستمی هه‌ڵبژاردن ببێته‌ ئامرازێكی سه‌ركه‌وتوو، ده‌كرێ‌ سیستمی هه‌ڵبژاردن له‌بونیادنانی ده‌وڵه‌تی مۆدێرنی خاوه‌ن مۆركێكی یاساییدا ببێته‌ ئامرازێكی سه‌ركه‌وتوو، یاسایه‌ك تێیدا موماره‌سه‌كردنی سیاسیی به‌باشی رێكخراببێت‌و خۆی له‌ قه‌ره‌ی كاروباری گشتیدا بێت، له‌گه‌ڵ ئه‌مه‌شدا تێبینیده‌كرێت هیچ سیستمێكی هه‌ڵبژاردن له‌دایك نه‌بووه‌ گه‌یشتبێته‌ ئاستی تۆكمه‌یی‌و كامڵبوون، بۆ نموونه‌ له‌ وڵاتێكی وه‌ك ئه‌مریكادا كه‌ سیستمه‌كه‌ی له‌سه‌ر ئاستی جیهاندا به‌ شێوازێكی سه‌ركه‌وتووی دیموكراسی داده‌نرێت‌و خاوه‌ن ئه‌زمونێكی دیموكراسی ته‌مه‌ن 200 ساڵه‌یه‌، له‌ هه‌ڵبژاردنه‌كانی ساڵی 2000دا، روبه‌ڕووی گرفتێك بووه‌وه‌‌و هه‌موولایه‌كی سه‌رقاڵكرد، ئه‌ویش كێبڕكێیه‌كه‌ی نێوان هه‌ردوو كاندیدی سه‌رۆكایه‌تی(جۆرج بۆش‌و ئال گۆڕ) بوو، دوای ئه‌وه‌ی وا به‌پێویست دانرا پرۆسه‌ی هه‌ژماركردنی ده‌نگه‌كان له‌ ویلایه‌تی فلۆریدا دووباره‌بكرێته‌وه‌.
وێڕای ئه‌وه‌ی سیستمی هه‌ڵبژاردن له‌دوا شیكاردا، میكانیزمی گۆڕینی ده‌نگه‌كانه‌ بۆ كورسیی په‌ڕله‌مانیی، به‌ڵام له‌گه‌ڵ ئه‌وه‌شدا رۆڵی ده‌بێت له‌ كۆنتڕۆڵكردنی سیما‌و وێنای سیاسیی قۆناغی دوای هه‌ڵبژاردنه‌كان، له‌وه‌ی په‌یوه‌ندی هه‌یه‌ به‌پێدانی هه‌لی سه‌ركه‌وتن به‌ ره‌وتێكی سیاسیی یان حزبێكی دیاریكراو، یاخود به‌ ئاراسته‌ی دۆخی پێكهێنانی حكومه‌تێكی ئیئتیلافی ده‌بات.
سیستمی هه‌ڵبژاردن به‌پێی بۆچونی شاره‌زایانی ئه‌م بواره‌، یان ژیانی سیاسیی نوێده‌كاته‌وه‌، یا به‌ئاراسته‌ی دۆخێكی ئیفلیج‌و چه‌قبه‌ستووی ده‌بات، (له‌ هه‌ڵبژاردنه‌كانی ساڵی 1992ی ئیتاڵیادا سیستمی هه‌ڵبژاردن بووه‌ هۆی زیاتربوونی قه‌یرانی سیستمی حزبیی، شێوازی هه‌ڵبژاردن به‌ لیستی رێژه‌یی هاوكار بوو له‌ مانه‌وه‌ی ژیانی ژماره‌یه‌كی زۆری حزبه‌ بچووكه‌كان، كه‌ گه‌ر لیسته‌كه‌ بازنه‌یی بوایه‌ نه‌یانده‌توانی كورسیی په‌ڕله‌مانی به‌ده‌ستبێنن).
ره‌نگه‌ سیستمی هه‌ڵبژاردن ئۆپۆزیسیۆن ببوژێنێته‌وه‌، یا وای لێبكات سه‌ركه‌وتنی له‌ هه‌ڵبژاردنه‌كاندا زه‌حمه‌ت بێت، به‌مه‌ش له‌ده‌روه‌ی سیستمدا ده‌رگا له‌به‌رده‌م كاری سیاسییدا ده‌كاته‌وه‌، ره‌نگه‌ سیستمی سیاسیی ببێته‌ هۆی سه‌قامكیریی سیاسیی، یا ببێته‌ هۆی وروژاندنی لادانی ئه‌تنی‌و ئینتیما ته‌قلیدییه‌كان.
(له‌ هه‌ڵبژاردنێكدا وڵاتی كوێت 
دابه‌شكرایه‌ سه‌ر 10 بازنه‌ی هه‌ڵبژاردن، به‌شێوه‌یه‌ك دابه‌شكرابوو له‌گه‌ڵ  دابه‌شبوونی دانیشتوانه‌كه‌یدا بگونجێت، واته‌ بازنه‌ی تایبه‌ت به‌ شیعه‌‌و بازنه‌ی تایبه‌ت به‌ سوونه‌‌و تایه‌به‌ت به‌ تیره‌‌و هۆزه‌كان‌و چواره‌میشیان تایبه‌ت به‌ بازرگانه‌كان هه‌بوون)، به‌هه‌مان شێوه‌ ره‌نگه‌ سیستمی هه‌ڵبژاردن ببێته‌ هۆی نوێنه‌رایه‌تیكردنی سه‌رجه‌م ناوچه‌كان، كاندیده‌كانیش له‌به‌ر هۆكاری تر سه‌ركه‌وتن به‌ده‌ستبێنن(له‌ هه‌لبژاردنه‌كانی ساڵی 1996ی فه‌ڵه‌ستیندا یاسای هه‌ڵبژاردنه‌كان له‌سه‌ر شێوازی بازنه‌یی داڕێژرابوو، رێگه‌ی دا 16 بازنه‌ هه‌بن، نوێنه‌رایه‌تی سه‌رجه‌م ناوچه‌كانی فه‌ڵه‌ستین بكه‌ن، قه‌باره‌ی به‌شداریكردن له‌م هه‌ڵبژاردنه‌دا گه‌یشته‌ 70%، به‌ڵام یاساكه‌ رێگه‌ی نه‌دا سه‌ركرده‌كان له‌سه‌ر ئاستی نیشتیماندا جیابكرێنه‌وه‌، به‌ڵكو له‌ بنه‌ڕه‌تدا سه‌ركه‌وتنه‌كه‌ پشتیبه‌ستبوو به‌ هێزی خانه‌واده‌)، بۆیه‌ ده‌كرێ‌ بڵێین هه‌ڵبژاردن له‌حاڵه‌تی سه‌ركه‌وتنیدا ئامرازێكه‌ بۆ گواستنه‌وه‌ی ده‌سه‌ڵات به‌شێوه‌یه‌كی ئاشتییانه‌، به‌ڵام له‌ حاڵه‌تی شكستهێنانیدا ده‌بێ‌ بڵێین ده‌بێته‌ مه‌ترسییه‌ك بۆسه‌ر ئاشتیی كۆمه‌لایه‌تیی.له‌مه‌وه‌ ده‌رده‌كه‌وێت، جۆری سیستمی هه‌ڵبژاردن به‌پێی دۆخی سیاسیی‌و كۆمه‌لایه‌تی‌و ئابوری كۆمه‌ڵگا جیاجیاكاندا جیاواز ده‌بێت، هه‌روه‌ها به‌پێی جۆری په‌یوه‌ندییه‌ كۆمه‌لایه‌تییه‌كان‌و ئاستی چه‌سپاویی پره‌نسیپه‌كانی دیموكراسی‌و جۆری سیستمی حزبیی، جیاواز ده‌بێت، به‌گشتیی، له‌و سیستمه‌ هه‌ڵبژاردنانه‌ی كه‌ "پلورالیزم"‌و فره‌حزبییان تێدا به‌رقه‌راره‌، به‌دوایخۆیدا ئازادی بۆ هاوڵاتیان دێنێته‌ ئاراوه‌، به‌تایبه‌ت له‌و حاڵه‌تانه‌ی كه‌ به‌بێ‌ ئاسته‌نگ كێبڕكێكارییه‌كی راسته‌قینه‌ به‌خۆیه‌وه‌ ده‌بینێت، بۆیه‌ هه‌ڵبژاردنی نوێنه‌رایه‌تیكردن به‌ پێویست دانراوه‌ بۆ ده‌وڵه‌تی لیبڕالی، هۆریۆ Hauriou' ده‌ڵێت "ده‌وڵه‌ت ده‌ستنیشانكردنی یاساییانه‌یه‌ بۆ گه‌ل".
سیستمه‌كانی هه‌ڵبژاردن چه‌ند جۆرێكن، ده‌وڵه‌ت، سیستمی تاك ، یاخود سیستمی هه‌ڵبژاردن له‌سه‌ر بنه‌مای زۆرینه‌، یا سیستمی هه‌ڵبژاردن به‌ لیست، یان سیستمی یه‌ك بازنه‌یی هه‌ڵده‌بژێرێت، به‌پێی بارودۆخی خۆی‌و پێویستییه‌كانی بارودۆخی سیاسیی.
به‌شێوه‌یه‌كی گشتی دوو جۆر سیستمی هه‌ڵبژاردن هه‌ن، یه‌كه‌میان پشتده‌به‌ستێت به‌زۆرینه‌ی ده‌نگه‌كان MajoritySystem به‌ڵام دووهه‌میان پشت به‌ نوێنه‌رایه‌تیكردنی رێژه‌یی proportional Representation System  ده‌به‌ستێت.
هه‌ر یه‌كه‌ له‌ویلایه‌ته‌ یه‌كگرتووه‌كانی ئه‌مریكا‌و به‌ریتانیا له‌هه‌ڵبژاردنه‌ گشتییه‌كانی خۆیاندا پشتده‌به‌ستن به‌ شێوازی زۆرینه‌ی رێژه‌یی، كه‌ دواتر تاكه‌ حزبێك حكومه‌تێكی به‌هێَز‌و یه‌كانگیر پێكده‌هێنێت.
له‌نێو ئه‌و بۆچونانه‌ی له‌م سیاقه‌دا خراونه‌ته‌ڕوو، مۆریس دۆڤێرجێ‌ پێیوایه‌ نوێنه‌رایه‌تیكردنی رێژه‌یی له‌گه‌ڵ سیستمی فره‌حزبیی چه‌قبه‌ستو‌و سه‌ربه‌خۆكاندا ده‌گونجێت، هه‌روه‌ها ده‌نگدانی زۆرینه‌یی دوو خولیی له‌گه‌ڵ سیستمی فره‌حزبیی كێشمان‌و به‌یه‌كه‌وه‌به‌ستراودا ده‌گونجێت، هه‌رچی ده‌نگدانی زۆرینه‌یی یه‌ك خولییه‌ له‌گه‌ڵ دووانیه‌ی حزبه‌كاندا ده‌گونجێت(9).
له‌مڕووه‌وه‌ تێبینییه‌ گشتییه‌كان بریتین له‌وه‌ی ده‌كرێ‌ نوێنه‌رایه‌تیكردنی رێژه‌یی ره‌نگدانه‌وه‌ی وێنه‌ی زۆرتری بۆچون‌و ئاراسته‌كانی شه‌قامی سیاسیی بێـت‌و هه‌لی ده‌ركه‌وتن‌و گه‌شه‌كردن بدا به‌هێزه‌ سیاسییه‌كان، ئه‌م شێوه‌ نوێنه‌رایه‌تیكردنه‌ وێنه‌یه‌كی گشتیی را‌وبۆچونی شه‌قامی سیاسیی به‌ده‌رده‌خات، هه‌روه‌ها رێگه‌ به‌ بزاوته‌ نوێییه‌كان ده‌دات كارایانه‌ بێنه‌ مه‌یدانه‌كه‌وه‌، بۆیه‌ هه‌ندێك كه‌س پێیانوایه‌ نوێنه‌رایه‌تیكردنی رێژه‌یی نزیكتره‌ له‌ به‌دیهاتنی نوێنه‌رایه‌تیكردنێكی دادپه‌روه‌رانه‌.
له‌ ساڵی 1945دا سیستمی نوێنه‌رایه‌تیكردنی رێژه‌یی له‌ فه‌ڕه‌نسا په‌یڕه‌وكرا‌و ئه‌مه‌ش بووه‌هۆی جێگیربوونی حزبه‌ به‌هێزه‌كانی وه‌ك حزبی سۆسیالیست‌و حزبی كۆمنیست‌و بزوتنه‌وه‌ی كۆماری میللیی، هه‌روه‌ها ئه‌م سیستمه‌ له‌ ساڵی 1919دا له‌ ئیتاڵیا‌و له‌میانی هه‌ڵبژاردنی ئه‌ندامانی ئه‌نجومه‌نه‌كانی پیران‌و نوێنه‌راندا په‌یڕه‌وكراوه‌، سیستمی رێژه‌یی بووه‌هۆی ئه‌وه‌ی به‌شداری جه‌ماوه‌ریی زیاتربێـت، هه‌روه‌ها بووه‌ پاڵپشت بۆ بونیادی نه‌ته‌وه‌یی‌و رێكخستنی حزبه‌ جه‌ماوه‌رییه‌كان.
لێره‌دا تێبینیده‌كرێت له‌هه‌ندێك وڵاتی ئه‌وروپیدا وێڕای جیاوازی له‌نێوانیاندا سیستمی رێژه‌یی په‌یڕه‌و ده‌كرێت، له‌گه‌ڵ تێبینی ئه‌وه‌ی ئه‌م شێوازه‌ سیستمه‌ ده‌بێته‌هۆی پێكهێنانی حكومه‌تی ئیئتیلافیی، هه‌روه‌ها حزبه‌ گه‌وره‌كان دابه‌شده‌بن، بواری ده‌نگدان ده‌ده‌رێت به‌ حزبه‌ بچووكه‌كان( له‌ وڵاتی ئیسڕائیلدا حزبه‌ ئایینییه‌ توندڕه‌وه‌كان رۆڵی یه‌كلاكه‌ره‌وه‌یان هه‌یه‌ له‌ پێكهێنانی حكومه‌تدا).
به‌ڵام له‌ سیستمی زۆرینه‌دا جاری وایه‌ وا رووده‌دات حزبێك له‌ په‌ڕله‌ماندا زیاتر له‌ مافی راسته‌قینه‌ی خۆی به‌ده‌ستدێنێت، یاخود كه‌متر له‌ مافی خۆی، جا سیستمه‌ زۆرینه‌كه‌ له‌ دوو خوولدا بێت یاخود له‌ ته‌نها خوولێكدا، ئه‌م سیستمه‌ ده‌بێته‌ گه‌ره‌نتی نوێنه‌رایه‌تیكردن، تێیدا هیچ حزبێكی نوێ‌ ناتوانێت خۆی بسه‌پێنێت.
ئه‌م سیستمه‌ له‌ 
به‌ریتانیا به‌ یه‌كێك له‌هۆكاره‌كانی هاتنه‌ ئارای كێبڕكێی دوو حزبیی له‌نێوان كرێكاران‌و پارێزگاراندا داده‌نرێت، هه‌روه‌ها ئاینده‌ی كه‌سایه‌تییه‌ سیاسییه‌كان به‌ پله‌ی یه‌كه‌م پشت به‌ ئینتیما حزبییه‌كانیانه‌وه‌ ده‌به‌ستێت.(10).
یه‌كێك له‌ هه‌نگاوه‌ باشه‌كانی سیستمی زۆرینه‌ ئه‌وه‌یه‌ رێگه‌ له‌نوێنه‌رایه‌تیكردنی حزبه‌ توندڕه‌و‌و په‌ڕگیره‌كان ده‌گرێت، هه‌روه‌ها زۆر به‌ ئاسانی ده‌توانێت ده‌نگده‌ر له‌م دۆخه‌ تێبگه‌یه‌نێت‌و بوار ده‌داته‌ نوێنه‌رایه‌تیكردنی سه‌ربه‌خۆكان‌و رێگا ده‌دات له‌نێو كاندیده‌كاندا جیاكاریی بكرێت.
به‌هه‌مان شێوه‌ سیستمی تری جیاوازیش هه‌ن، وه‌ك شێوازه‌ ئایدیالییه‌كه‌ی سیستمی ئه‌ڵمانی، كه‌ تێیدا له‌ خوولێكدا نیوه‌ی نوێنه‌ره‌كان له‌ هه‌ڵبژاردنی تاكه‌كه‌سیدا هه‌ڵده‌بژێردرێن، نیوه‌ی دووهه‌میشیان له‌سه‌ر ئاستی بازنه‌كاندا له‌رێگه‌ی لیست‌و نوێنه‌رایه‌تیكردنی رێژه‌ییه‌وه‌ هه‌ڵده‌بژێردرێن، به‌ڵام به‌بێ‌ به‌شداربوونی حزبه‌كان له‌دابه‌شكردنی كورسییه‌كاندا، ته‌نها مه‌گه‌ر خۆی توانی به‌ده‌ستی بێنێت، ئه‌ویش گه‌ر توانی له‌هه‌ڵبژاردنه‌ تاكه‌كه‌سییه‌كاندا له‌سه‌ر ئاستی ده‌وڵه‌تدا لانیكه‌م رێژه‌ی 5%ی ده‌نگه‌كان به‌ده‌ستبێنێت، یان لانیكه‌م سێ‌ كورسی له‌ هه‌ڵبژاردنه‌ تاكه‌كه‌سییه‌كاندا به‌ده‌ستبێنێت.
هه‌ڵبه‌ته‌ هه‌ر ده‌وڵه‌تێك شێوازی خۆی هه‌یه‌ له‌ پاراستنی سه‌قامگیریی سیاسیی خۆیدا، ده‌ستووری ئه‌ڵمانیش بۆ پاراستنی سه‌قامگیری سیاسیی خۆی مه‌رجی به‌ده‌ستهێنانی 5%ی ده‌نگه‌كانی داناوه‌ بۆ نوێنه‌رایه‌تیكردن له‌ په‌ڕله‌ماندا، مه‌به‌ستیش له‌مه‌ رێگرتنه‌ له‌ حزبه‌ بچووكه‌كان تاكو نه‌توانن ببنه‌ كۆسپ له‌به‌رده‌م ده‌ركردن‌و دروستكردنی یاساكاندا.
شتێكی حاشا هه‌ڵنه‌گره‌ كۆمه‌ڵگاكان له‌ته‌نها وێنه‌یه‌كدا نامێننه‌وه‌، به‌ڵكو پێشده‌كه‌ون‌و له‌به‌ر هۆكاری ناوه‌خۆ‌و ده‌ره‌كیدا گۆڕانیان به‌سه‌ردادێت، ئه‌مه‌ش ده‌بێتـه‌ هۆی خوڵقانی كه‌شێك بۆ پێویستی گۆڕان‌و چاكسازیی له‌ سیستمی هه‌ڵبژاردندا، گه‌ل یاخود كۆمه‌ڵگای مه‌ده‌نی ده‌یه‌وێت سیستمی هه‌ڵبژاردن بگۆڕدرێت، وه‌ك ده‌روازه‌یه‌ك بۆ چاكسازیی له‌ سیستمی سیاسیی، بێگومان، له‌م حاڵه‌ته‌شدا ئه‌و ده‌سته‌و چینانه‌ی كه‌ له‌ سیستمی له‌ئارادا سوودمه‌ندن دژ به‌ گۆڕانكاریی ده‌وه‌ستنه‌وه‌، به‌ڵام چه‌ندین نموونه‌ به‌ڵگه‌ن له‌سه‌ر ئه‌وه‌ی چاكسازیی له‌ سیستمی هه‌ڵبژاردندا ده‌بێته‌ پێشه‌كیه‌ك بۆ گۆڕان‌و هه‌نگاونان به‌ره‌و دیموكراسییه‌كی بێ‌ گرفت.
له‌و ده‌ستووره‌ی گۆڕانكاری ریشه‌یی له‌خۆوه‌گرتبوو له‌باره‌ی سیستمی هه‌ڵبژاردنه‌كانی وڵاتی شیلی ساڵی 1980دا كه‌ پێشه‌كییه‌كی گۆِران‌و گواستنه‌وه‌ بوو به‌ره‌و قۆناغی دیموكراسیی ساڵی 1988، له‌نێو ماوه‌یه‌كی پڕ له‌ رووداوی سیاسیی سه‌رده‌می فه‌رمانڕه‌وایی بینۆشیه‌ 1973-1990، هه‌روه‌ها له‌ چه‌ند حاڵه‌تێكی تری هاوشێوه‌دا، رووده‌دات خه‌ڵك به‌پاساوی پتركردنی ئازادییه‌ مه‌ده‌نییه‌كان‌و مافه‌ سیاسییه‌كان داوای گۆڕینی سیستمی هه‌ڵبژاردنه‌كان‌و رزگاربوون له‌فه‌رمانڕه‌وایه‌تی زۆردار بكه‌ن، به‌ڵام له‌نێو ئه‌و تێبینییه‌ گرنگانه‌ی كه‌ له‌مباره‌یه‌وه‌ به‌دیده‌كرێن، ئه‌وه‌یه‌ هه‌ندێكجار گۆڕینی سیستمی هه‌ڵبژاردن به‌ده‌ستپێشخه‌ریی ده‌سه‌ڵات ده‌كرێت، ئه‌مه‌ش زۆرتر له‌و سیستمانه‌ رووده‌دات كه‌ كێبڕكێكارییان تێدا نییه‌‌و به‌هۆكاری نادیموكراسییه‌وه‌ دێته‌دی، وه‌ك رێگه‌دان به‌ حزبێكی سیاسیی دیاریكراو بۆ سه‌ركه‌وتن له‌ هه‌ڵبژاردنه‌كان، یان بچووكردنه‌وه‌ی ئۆپۆزیسیۆنی سیاسیی، یاخود گه‌ره‌نتی به‌رده‌وامبوونی هه‌یمه‌نه‌ی هێزێكی سیاسیی دیاریكراو به‌سه‌ر سیستمی سیاسییدا.
وه‌ك نموونه‌ی سیستمه‌كانی هه‌ڵبژاردن له‌ میسر‌و جه‌زائیر‌و ئه‌رده‌ن‌و مه‌غریب‌و مۆریتانیا‌و تونس‌و یه‌مه‌ن، كه‌ له‌ماوه‌ی چه‌ندین ده‌یه‌ی رابردوودا وایان به‌سه‌رهاتووه‌(11)، بۆنموونه‌ له‌ وڵاتی جه‌زائیردا له‌كاتی هه‌مواركردنی یاسای هه‌ڵبژاردنه‌كان له‌ 27ی ئاداری ساڵی 1990دا ئه‌و به‌نده‌ی كه‌ تایبه‌ت بوو به‌دابه‌شكردنی كورسییه‌كان گۆڕا‌و وای لێهات ئه‌و لیسته‌ی زۆرینه‌ی ره‌ها به‌ده‌ستدێنێت سه‌رجه‌م كورسییه‌كان به‌ده‌ستناهێنێت، به‌ڵكو به‌قه‌د ده‌نگه‌كانی رێژه‌ی كورسییه‌كان به‌ده‌ستدێنێت، له‌حاڵه‌تێكیشدا گه‌ر هیچ لیستێك زۆرینه‌ی ره‌های به‌ده‌ست نه‌هێنا ئه‌وا هه‌مان شێواز په‌یڕه‌وده‌كرێ‌ له‌به‌ده‌ستهێنانی كورسییه‌كاندا، مه‌به‌ستیش له‌م هه‌مواركردنه‌ سه‌ركه‌وتنی به‌ره‌ی رزگاریخواز بوو به‌ زۆرینه‌ی ده‌نگه‌كان، له‌م سیاقه‌شدا ده‌كرێ‌ لێره‌دا ئه‌و وته‌یه‌ی (هیگڵ)مان به‌بیربێته‌وه‌ كه‌ ده‌ڵێ‌"ناكرێ‌ قۆناغێكی مێژوویی تێبپه‌ڕێنین، ته‌نها له‌دوای كه‌مكردنه‌وه‌ی مه‌رجه‌كانی بوونی قۆناغه‌كه‌دا نه‌بێت" ئه‌مه‌ش له‌به‌ر ئه‌وه‌یه‌ ئه‌و سیستمانه‌ی كێبڕكێیان تێدا نییه‌ به‌راستی‌و حه‌قیقییانه‌ به‌ قۆناغی لیبڕالیدا تێنه‌په‌ڕیون، هه‌روه‌ها له‌ نێو سیستمه‌ رۆشنبیرییه‌كه‌یاندا هزری لیبڕالیی هه‌رس نه‌كراوه‌، له‌دواییشدا سیستمی هه‌ڵبژاردن تێیاندا ته‌نها بۆته‌ ئامرازێك به‌ده‌ست سیستمی سیاسیی له‌پێناو به‌دیهێنانی ئه‌وه‌ی كه‌ خۆی ده‌یه‌وێت.
وا دیاره‌ ته‌نانه‌ت له‌و حاڵه‌تانه‌شی كه‌ جه‌خت ناكه‌نه‌ سه‌ر"جه‌وهه‌ری"دیموكراسیی، ئه‌وا هه‌ر ده‌بێت رێز له‌ پێوه‌ره‌ ئیجرائیه‌كان بگیرێت، تاكو 
دیموكراسی به‌رهه‌می خۆی بدورێته‌وه‌، له‌مباره‌یه‌وه‌ش ده‌وترێت ئه‌و حكومه‌ته‌ی شوێنپێی بنه‌مای"یاسایی"ناكه‌وێت، به‌ حكومه‌تێكی دیموكراتی هه‌ژمارناكرێت، لێره‌وه‌ بایه‌خی"رێوشوێنه‌كانی هه‌ڵبژاردن" به‌ده‌رده‌كه‌وێت، له‌وانه‌ : شێوازی دابه‌شبوونی بازنه‌كانی هه‌ڵبژاردن‌و رۆڵی ده‌ره‌كیی له‌ هه‌ڵبژاردنه‌كاندا.
مه‌به‌ست له‌بازنه‌كانی هه‌ڵبژاردن گونجاندنی دۆخی جوگرافیی‌و چڕیی دانیشتوانه‌ بۆ هه‌ر ناوچه‌یه‌ك، له‌پێناو به‌دیهاتنی دادپه‌روه‌ری‌و گه‌ره‌نتی به‌شداربوونی رێژه‌ی هه‌ره‌ گه‌وره‌ی هاوڵاتیان له‌ پرۆسه‌ی هه‌ڵبژارندا.
به‌ڵام له‌سیستمی تاكه‌كه‌سیدا بازنه‌ی هه‌ڵبژاردن بچوك ده‌بێت، هه‌روه‌ها له‌سایه‌ی سیستمی هه‌ڵبژاردنی لیسته‌كانیشدا بازنه‌كانی هه‌ڵبژاردن گه‌وره‌ده‌بن، شێوازی دابه‌شبوونی بازنه‌كانی هه‌ڵبژاردن كاریگه‌رییان ده‌بێت به‌سه‌ر كاندیده‌ كێبڕكێكاره‌كان‌و ده‌نگده‌ران‌و گروپه‌ میللییه‌كانه‌وه‌، هه‌ر كاتێكیش به‌پێویست زانرا ئه‌وا دووباره‌ چاو به‌شێوازی بازنه‌كانی هه‌ڵبژاردندا ده‌خشێنرێته‌وه‌، له‌م حاڵه‌ته‌شدا  به‌پێی توانا، له‌یه‌كه‌وه‌نزیكیی به‌رژه‌وه‌ندیی‌و به‌هاكان له‌ناو بازنه‌كه‌دا له‌به‌رچاوده‌گیرێن، هه‌روه‌ها سیفه‌تێكی راسته‌قینه‌ی نوێنه‌رایه‌تیكردن به‌دانیشتوان ده‌درێت‌و هیچ لایه‌نگیرییه‌كی مه‌به‌ستدار بۆ ناوچه‌یه‌ك به‌دیناكرێت، به‌شێوه‌یه‌ك ناوچه‌كان یاخود بازنه‌كان نابنه‌ كانتۆن‌و هه‌رێمێك چاره‌نووسه‌كه‌یان به‌ده‌ست گروپێكی دیاریكراوه‌وه‌ بێت، وێڕای ئه‌م بنه‌ما"ئایدیالییه‌" ئه‌وه‌ی له‌سه‌رزه‌مینی واقیعدا رووده‌دات جیاوازه‌ له‌وه‌ی كه‌ له‌ ئه‌مریكا رووده‌دات، كه‌ بازنه‌كانی هه‌ڵبژاردن له‌سه‌ر بنه‌مای به‌رژه‌وه‌ندی چینێكه‌وه‌ ده‌بێت له‌گه‌ڵ به‌رژه‌وه‌ندی گشتییدا ناكۆكه‌، ئه‌مه‌ش پێیده‌وترێت تیۆری گریماندن TheorieduGerrymander(له‌سه‌ر شێوازێكی دیاریكراوی دابه‌شكردنی بازنه‌كان ده‌بێت‌و گروپێكی دیاریكراو له‌سه‌ركه‌وتن بێبه‌شده‌كرێت، هه‌روه‌ك پێشتر له‌ئه‌مریكا به‌مه‌به‌ستی بێبه‌شكردنی ره‌شپێسته‌كان په‌یڕه‌وده‌كرا، كه‌ ره‌نگدانه‌وه‌ی سیاسه‌تی ره‌گه‌زپه‌رستی بوو، (له‌ساڵی 2002دا له‌ویلایه‌تی ته‌كساسی ئه‌مریكیدا، ئه‌نجومه‌نی یاسادانان له‌لایه‌ن كۆمارییه‌كانه‌وه‌ كۆنتڕۆل كرا كه‌ سنووری بازنه‌كانی په‌ڕله‌مانیان داڕشته‌وه‌‌و سه‌ركه‌وتوبون له‌ زیاتركردنی پێنج ئه‌ندامی دیكه‌ی خۆیان له‌ نوێنه‌رایه‌تیكردنی ویلایه‌ته‌كه‌دا)، له‌مێژووی ئه‌ڵمانیاشدا‌و له‌ هه‌ڵبژاردنه‌كانی ساڵی 1912دا پێشكه‌وتنی دیمۆگرافی بووه‌ هۆی هاتنه‌ئارای گۆڕانكاریی نێگه‌تیڤ له‌ نوێنه‌رایه‌تیكردنی شار‌و دێهاته‌كاندا.
به‌ڵام سه‌باره‌ت به‌دیاریكردنی لایه‌نی سه‌رپه‌رشتیكاری هه‌ڵبژاردنه‌كان مه‌به‌ست لێی گه‌ره‌نتی بێگه‌ردبوون‌و نهێنیبوونی هه‌ڵبژاردنه‌كان پارێزراوبێت، هه‌روه‌ها دووربێت له‌ گومان، به‌تایبه‌ت له‌و حاڵه‌تانه‌ی حزبی فه‌رمانڕه‌وا ئه‌ركی سه‌رپه‌رشتیكردنی هه‌ڵبژاردنه‌كان ده‌گرێته‌ئه‌ستۆ، له‌مه‌شدا سه‌لماندنی ساخته‌كاریی‌و كاره‌ نایاساییه‌كان به‌زه‌حمه‌ت ده‌سه‌لمێنرێن، ره‌نگه‌ سه‌رپه‌رشتیكردنه‌كه‌ بدرێته‌ده‌ست لایه‌نێكی حكومیی، یان ئیداریی سه‌ربه‌خۆ، یاخود لایه‌نێكی دادوه‌رییه‌وه‌، گرنگ ئه‌وه‌یه‌ له‌ هه‌رحاڵه‌تێك له‌م حاڵه‌تانه‌دا ده‌زگای سه‌رپه‌رشتیكار تا رادده‌یه‌كی گونجاو توانا‌و لێهاتوویی هه‌بێت بۆ جێبه‌جێكردنی مه‌رجه‌كانی خزمه‌تگوزاریی هه‌ڵبژاردنه‌كان، هه‌روه‌ها پێویسته‌ ده‌زگایه‌كی بێلایه‌ن‌و سه‌ربه‌خۆ بێت‌و ملكه‌چی هیچ فشارێكی حكومه‌ت نه‌بێـت، ئه‌مه‌ش له‌پێناو هاندان بۆبه‌شداریكردن له‌ هه‌ڵبژاردنه‌كه‌‌و پتركردنی متمانه‌ی ده‌نگده‌ران له‌ پرۆسه‌ی هه‌ڵبژاردنه‌كان‌و ده‌ره‌نجامه‌كانیدا(له‌ هه‌ڵبژاردنه‌كانی ئه‌مریكادا ده‌سه‌ڵاته‌ لۆكاڵییه‌كان ئیداره‌ی هه‌ڵبژاردنه‌كان ده‌ده‌ن، به‌ڵام به‌و مه‌رجانه‌ی كه‌ ده‌ستووری فیدڕالیی ده‌ستنیشانیكردوون، به‌هه‌مان شێوه‌ ئیداره‌ لۆكاڵییه‌كان له‌ فه‌ڕه‌نسا‌و به‌ریتانیادا ئه‌ركی به‌ڕێوه‌بردنی هه‌ڵبژاردنه‌كان ده‌گرنه‌ ئه‌ستۆ، له‌ ئوستڕالیادا لیژنه‌یه‌كی باڵای سه‌ربه‌خۆ هه‌ڵبژاردنه‌كان به‌ڕێوه‌ده‌بات، ئه‌م سیستمه‌ش له‌چه‌ندین وڵاتدا په‌یڕه‌و ده‌كرێت).
ئه‌ركی"رۆشنبیركردنی ده‌نگده‌ر"یش له‌باره‌ی قۆناغه‌كانی پرۆسه‌ی هه‌ڵبژاردن‌و كه‌شی سیاسیی گشتیی‌و شێوازه‌كانی دیموكراسیییه‌وه‌، ده‌به‌سترێته‌وه‌ به‌پرۆسه‌ی ئیداره‌دانی هه‌ڵبژاردنه‌كان، له‌به‌رئه‌وه‌ی ئه‌م ئه‌ركه‌ش زۆربه‌ی جار مۆركێكی ئایدۆلۆژی له‌خۆوه‌ده‌گرێت بۆیه‌ زۆرجار ده‌بێته‌ ئه‌ركی حزبه‌كان، به‌ڵام ده‌كرێ‌ له‌م رووه‌وه‌ ئیداره‌ی تایبه‌ت یاخود حكومیی بۆ ئه‌م ئه‌ركه‌ رابسپێردرێت، هه‌ڵبه‌ته‌ له‌مباره‌یه‌وه‌ ده‌زگاكانی راگه‌یاندن رۆڵی گرنگیان ده‌بێت.
بێگومان لێره‌دا پرسی ئیداره‌دانی هه‌ڵبژاردنه‌كان بایه‌خی هه‌یه‌، ده‌كرێ‌ چاره‌نووسی كۆی پرۆسه‌كه‌ له‌سه‌ر ئه‌مه‌وه‌ بوه‌ستێ‌، ئه‌مه‌ش له‌به‌رئه‌وه‌یه‌ ئیداره‌دانی هه‌ڵبژاردنه‌كان پرۆسه‌یه‌كی سه‌راپاگیره‌‌و گۆشه‌ی سیاسیی‌و كۆمه‌لایه‌تی‌و رۆشنبیریی خۆی هه‌یه‌، ده‌كرێ‌ گه‌ر نمونه‌ی دیموكراسییه‌تی هیندستان بێنینه‌وه‌ وێنه‌كه‌ له‌به‌رچاوماندا روونتر بێت، زۆر ده‌وترێت دیموكراسییه‌كه‌ی هیندستان به‌هۆی فره‌ ئه‌تنی‌و به‌ربڵاویی هه‌ژارییه‌وه‌ نموونه‌‌و شێوازێكی 
هه‌رچی گه‌ره‌نتی پابه‌ندبوون به‌ ئه‌نجامدانی هه‌ڵبژاردنه‌كانه‌ له‌ كات‌و واده‌ی دیاریكراوی خۆیاندا، ئه‌وه‌ ئه‌و میكانیزمه‌یه‌  كه‌ رێگه‌ده‌دات ده‌نگده‌ران لێپرسینه‌وه‌ له‌ به‌رپرسانی گشتی بكه‌ن، ئه‌ویش له‌رێگه‌ی هه‌ڵنه‌بژاردنه‌وه‌یاندا، چونكه‌ به‌بێ‌ ئه‌نجامدانی هه‌ڵبژاردنی ده‌وری، ده‌ره‌نجامه‌كان له‌نێوان گه‌نده‌ڵیی سیاسیی‌و مه‌حسوبیه‌ت‌و ره‌شوه‌‌و خراپ به‌كارهێنان‌و قۆرخكردنی ده‌سه‌ڵات‌و پلاندانان بۆ ده‌ستبه‌رداره‌نه‌بوونی كورسی ده‌مێننه‌وه‌(12).
له‌هه‌ندێك حاڵه‌تیشدا شه‌رعیه‌تی هه‌ڵبژاردنه‌كان له‌ چاودێریكردنیدا به‌رۆڵی ده‌ره‌كی ده‌به‌سترێته‌وه‌، كه‌ ده‌توانێ‌ له‌ پرۆسه‌ی هه‌َڵبژاردندا پاڵشتییه‌كی ده‌روونی‌و سیاسی بێ‌ بۆ به‌شداربووان.
هه‌روه‌ها بۆ گه‌ره‌نتی نهێنیبوونی ده‌نگدان‌و دڵنیابوونی ئه‌وانه‌ی گومانیان له‌ هه‌ڵبژاردنه‌كه‌ هه‌یه‌، ئه‌مه‌ش وه‌ك ده‌رچوون له‌و بنه‌مایه‌ داده‌نرێت كه‌ پێیوایه‌ رێكخستنی بنه‌ماكانی گه‌مه‌ی سیاسیی ناوخۆ وه‌ك هه‌ڵبژاردنه‌كان كارێكه‌ په‌یوه‌ندی به‌ ده‌وڵه‌ته‌وه‌ هه‌یه‌، به‌ڵام له‌و وڵاته‌ ناسه‌قامگیرانه‌ی گرفتی ناوخۆییان هه‌یه‌، یاخود له‌ قۆناغی گواستنه‌وه‌دان به‌ ئاراسته‌ی به‌دیموكراسیبوون، بایه‌خی رۆڵی ده‌ره‌كیی به‌ده‌رده‌كه‌وێت، بۆ نمونه‌ له‌ هه‌ڵبژاردنه‌كانی ساڵی 1990ی وڵاتی نیكاراگوایدا چاودێره‌ نێوده‌وڵه‌تییه‌كان رۆڵێكی به‌رچاویان گێڕا، ئه‌مه‌ش له‌به‌ر ئه‌وه‌ بوو یه‌كه‌مجار بوو له‌ مێژووی ئه‌م وڵاته‌دا به‌به‌شداری سه‌رجه‌م حزب‌و لایه‌نه‌كان هه‌ڵبژاردن ئه‌نجامبدرێت، تێیدا چاودێره‌ نێوده‌وڵه‌تییه‌كان له‌ نه‌ته‌وه‌ یه‌كگرتووه‌كان‌و رێكخراوی وڵاته‌ ئه‌مریكییه‌كان، له‌سه‌ركه‌وتنی هه‌ڵبژاردنه‌كه‌دا رۆڵی گرنگیان گێڕا‌و سه‌رجه‌م لایه‌نه‌ به‌شداربووه‌كانیش ئه‌نجامه‌كه‌یان قه‌بوڵكرد.
هه‌ڵبژاردنی كێبڕكێكار ئازاد به‌گرنگترین سیماكانی سیستمه‌ دیموكراتییه‌كان داده‌نرێت، ئه‌مه‌ش وێڕای تێپه‌ڕبوونی دیموكراسی وه‌ك تیۆر‌و په‌یڕه‌وكردن به‌چه‌ندین قۆناغی جۆراوجۆردا، هه‌ر له‌گه‌ڵ سه‌رهه‌ڵدانیدا له‌ ئه‌وروپا‌و ویلایه‌ته‌ یه‌كگرتوه‌كانی ئه‌مریكا، هاوشانی فه‌لسه‌فه‌ی لیبڕالیزم، به‌شێوه‌یه‌ك ئه‌و پێشكه‌وتنانه‌ی كه‌ له‌م سه‌رده‌مه‌ی ئێستاماندا به‌دیده‌كرێن له‌باره‌ی تیۆری دیموكراسی گشتییدا دوو ده‌ره‌نجامی سه‌ره‌كی لێكه‌وتۆته‌وه‌: 
1-كریستالیزه‌كردنی دیموكراتیه‌تی هاوچه‌رخ مۆركێكی ئیجرائی به‌سه‌ردا زاڵه‌، به‌وپێیه‌ی رێگه‌‌و شێوازی فه‌رمانڕه‌وایه‌تیی‌و په‌یڕه‌وكردنی سیاسییه‌، به‌پله‌ی یه‌كه‌م به‌شتبه‌ستن به‌ رێككارییه‌كانی دامه‌زراوه‌یی‌و رێكخستن، هه‌روه‌ها میكانیزمێك بۆ كێبڕكێكاری له‌نێوان ده‌سته‌بژێری سیاسییدا.
له‌م سیاقه‌شدا‌و له‌ژێر سایه‌ی پێشكه‌وتنی هاوچه‌رخ‌و سیماكانی سه‌رجه‌می جیهانگه‌رایی‌و قورساییی بازاڕ‌و كۆمپانیا فره‌ ره‌گه‌زه‌كان‌و دامه‌زراوه‌ دارایی‌و ئابورییه‌كان كه‌ له‌نێو كۆمه‌ڵگاكاندا رۆڵی به‌رچاو ده‌بینن، هه‌نگاونان به‌ ئاراسته‌ی ته‌رخانكردنی زۆرترین رۆڵ له‌ پرۆسه‌ی سیاسییدا بۆ ئه‌م ده‌سته‌‌و دامه‌زراوانه‌ی سه‌ره‌وه‌، تا ئه‌و كاته‌ی حكومه‌ت له‌مرۆِدا له‌گه‌ڵیدا ده‌كه‌وێته‌ وتوێژ‌و گفتوگۆ، له‌باره‌ی ئه‌م سیاسه‌ت‌و بڕیارانه‌ی كه‌ په‌یڕه‌وی ده‌كات.
ئه‌وه‌ی به‌لای ئێمه‌وه‌ گرنگه‌ جه‌ختی له‌سه‌ر بكه‌ینه‌وه‌ ئه‌وه‌یه‌ ئه‌م پێشكه‌وتنانه‌ بوونه‌ مایه‌ی گفتوگۆ له‌سه‌ر رۆڵی حزبه‌ سیاسییه‌كان، به‌وه‌ی له‌به‌رامبه‌ر رێكخراو‌و گروپه‌ نێوه‌ندگێڕه‌كاندا رۆڵیان پاشه‌كشه‌ی كردوه‌، ئه‌م رێكخراوانه‌ كه‌ له‌ كۆمپانیا زه‌به‌لاحه‌كانه‌وه‌ ده‌ستپێده‌كه‌ن تا ده‌گه‌نه‌ سه‌ندیكا‌و یه‌كێتیی‌و خاوه‌نكاره‌كان، ئه‌مه‌ش له‌سه‌ر حسابی ئه‌وانه‌وه‌ن كه‌ به‌حزبه‌كانی ده‌سته‌بژێر ElitebasedParties ناوزه‌د ده‌كرێن‌و هه‌ندێك كه‌سیش هێمایان بۆ ئه‌وه‌ كردووه‌ ئاماژه‌كانی ونبوونیان ده‌ركه‌وتوون له‌به‌رژه‌وه‌ندی حزبه‌ جه‌ماوه‌رییه‌كانداMassbasedParties.
وێڕای ئه‌وه‌ی شیكردنه‌وه‌كان له‌مباره‌یه‌وه‌ زۆرن، به‌ڵام ئه‌و هه‌ڵبژاردنانه‌ی له‌ به‌ریتانیا‌و ئیتاڵیا‌و ویلایه‌ته‌ یه‌كگرتووه‌كانی ئه‌مریكا‌و وڵاته‌ ئه‌وروپییه‌كاندا ئه‌نجامده‌درێن، ئه‌وه‌ ده‌سه‌لمێنن كه‌ حزبه‌ به‌هێزه‌كان رۆڵیان هه‌یه‌، به‌ڵام ئاراسته‌ی رێكخراوه‌ نێوه‌ندگێڕه‌كانیان له‌رێگه‌ی ئه‌وانه‌وه‌ كارده‌كه‌ن.
1- قه‌یرانی ده‌نگدان له‌ دیموكراتیه‌ته‌ كۆن‌و نوێیه‌كاندا وه‌كو یه‌ك‌و رێژه‌ی ده‌نگدان له‌ هه‌ڵبژاردنه‌كاندا پاشه‌كشه‌ی كردووه‌، ساڵی 2002 له‌ هه‌ڵبژاردنه‌كانی سه‌رۆكایه‌تی فه‌ڕه‌نسادا رێژه‌ی ئه‌وانه‌ی ده‌نگیان نه‌دا گه‌یشته‌ 30%، له‌ هه‌لبژاردنه‌ گشتییه‌كانی به‌ریتانیشدا 40%‌و له‌ ویلایه‌ته‌ یه‌كگرتووه‌كانی ئه‌مریكاش 50%، پاشان ئه‌م دیارده‌یه‌ گه‌یشته‌ ئه‌فه‌ریقا‌و ئه‌مریكای لاتینی‌و وڵاتانی خۆرهه‌ڵاتی ئه‌وروپا.
2- كه‌مبوونه‌وه‌ی بایه‌خدان به‌ كاروباری گشتی‌و ئه‌و گۆڕانكارییانه‌ی كه‌ به‌ په‌یوه‌ندییه‌كانی نێوان پارته‌كان‌و چینه‌كانی كۆمه‌ڵگاوه‌ به‌سترانه‌وه‌، هه‌روه‌ها بڵاوبوونه‌وه‌ی شێوازی "تاكی نێگه‌تیڤ"‌و ناڕازیبوونی جه‌ماوه‌ر له‌ پرۆگرامی سیاسیی حكومه‌ته‌كان، ئه‌مه‌ش وایكرد هه‌ندێك به‌دوای شێوه‌ی نوێی په‌یڕه‌وكردنی سیاسه‌تدا بگه‌ڕێن له‌ژێر رۆشنایی گوتاره‌ سیاسییه‌ كلاسیكییه‌كان‌و گۆڕانكاری له‌ په‌یوه‌ندیی هاوڵاتی به‌ سیاسه‌ته‌وه‌.
لێره‌دا ده‌بێ‌ رۆڵی میدیا به‌بیربێنینه‌وه‌، كه‌ بۆته‌ سه‌رچاوه‌ی دروستبوونی ئاراسته‌ سیاسییه‌كان، به‌و مه‌یلانه‌شه‌وه‌ كه‌ مه‌به‌ستییان شێواندنی ئاراسته‌كانه‌.
3- شكستهێنانی شێوازی "ده‌نگده‌ری پێگه‌یشتوو" كه‌ تیۆری لیبرالیزم سه‌پاندبووی‌و له‌سه‌ر ئه‌و بنه‌مایه‌ی ده‌نگده‌ر به‌عه‌قلانی‌و خاوه‌ن دیدێكی راست‌و ره‌وان‌و توانای زیره‌كی له‌حیساباته‌كان‌و هه‌روه‌ها توانای بڕیاردرانی پێگه‌یشتووانه‌یه‌ له‌ هه‌ڵبژاردنه‌كاندا، له‌ سایه‌ی كه‌شێكی ئازاد‌و دوور له‌هه‌ر فشارێكدا، به‌وه‌ی كه‌ واقیعی كرداره‌كی ئایدیالیزمی ئه‌م دیده‌ی بۆ ده‌نگده‌ر سه‌لماند، كه‌ ره‌نگبێ‌ بڕیاری راست‌و ره‌وان نه‌دات‌و حیساباته‌كه‌ی له‌ لۆژیكه‌وه‌ دووربێت، ئه‌مه‌ش خۆی له‌خۆیدا ده‌كه‌وێته‌ ژێر كاریگه‌رییه‌ سیاسییی‌و كۆمه‌لایه‌تی‌و میدیاییه‌كانه‌وه‌‌و وای لێده‌كات ئه‌و فه‌زا ئازاده‌ له‌ده‌ست بدات كه‌ تیۆره‌كه‌ هێنابوویه‌ ئاراوه‌.
4- وێڕای زاڵبوونی شێوه‌ی "دیموكراتیه‌تی پلوراڵیی" هه‌روه‌ها مه‌زه‌نده‌كردنی "هه‌ڵبژاردنه‌كان" به‌وه‌ی میكانیزمێكی كێبڕكێكارییه‌ بۆ له‌یه‌كجیاكردنه‌وه‌ی سیاسییانه‌، به‌ڵام دواجار به‌های پرۆسه‌ی هه‌ڵبژاردنه‌كان وه‌ك پانتاییه‌كی كه‌شفكار‌و چاودێری گۆڕانكارییه‌كانی هێزه‌ سیاسی‌و پێكهاته‌ كۆمه‌ڵایه‌تی‌و بۆچونه‌ حزبیه‌كان مایه‌وه‌.
له‌ به‌هاری ساڵی 1992دا چوار پرۆسه‌ی هه‌ڵبژاردن له‌ ئه‌وروپا به‌ڕێوه‌چوون، له‌ به‌ریتانیا‌و فه‌ڕه‌نسا‌و ئه‌ڵمانیا‌و ئیتاڵیادا، كه‌ ئاماژه‌داربوون به‌هاتنه‌ئارای گۆڕانكاری گرنگی سیاسیی‌و گۆڕانكاری به‌رجه‌سته‌ له‌ سه‌نگی رێژه‌یی سیاسیی حزبه‌كان، گرنگترین ئه‌م گۆڕانگارییانه‌ سنورداربوونی رۆڵی حزبه‌ سه‌ره‌كییه‌كان‌و ده‌ركه‌وتنی چه‌پی په‌ڕگیر‌و حزبه‌كانی ژینگه‌‌و رێكخستنه‌ هه‌رێمییه‌كان بوون، به‌شێوه‌یه‌ك كه‌ پرسیار ده‌رباره‌ی ئه‌گه‌ری له‌دایكبوون‌و سه‌رهه‌ڵدانی پێكهاته‌ی سیاسیی نوێ‌ له‌ وڵاتانی ئه‌وروپا هاته‌ئاراوه‌‌و پێكهاته‌ ته‌قلیدییه‌كان به‌سه‌رچوون، هه‌ڵایسانی سه‌نگی هه‌ڵبژاردن بۆ حزبه‌ راستڕه‌وه‌كان وایكرد پرسیار ده‌رباره‌ی ئه‌وه‌ی كه‌ پێی ده‌وترێت قه‌یرانی "چاره‌نوسی دیموكراسی"‌و كاروانی رۆشنگه‌ریی له‌ شارستانی خۆرئاواییدا بێته‌ئاراوه‌(14).
له‌ ژماره‌ 39ی ته‌مموزی ساڵی 2010دا له‌ گۆڤاری دیموكراسی بڵاوكراوه‌ته‌وه‌‌و ئه‌مه‌ش لینكی بابه‌ته‌كه‌یه‌ له‌ ئینته‌رنێتدا    :topic-line.com/t2486-http://social.subject
