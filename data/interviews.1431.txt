له‌ شه‌ڕی ناوه‌خۆی كوردستان، كه‌ حیزبه‌كان هیچ نه‌ما به‌ یه‌كتری نه‌كه‌ن و ته‌نانه‌ت دڕنده‌یی هه‌ندێك له‌ چه‌كدارانی كورد به‌رانبه‌ر یه‌كتر، گه‌یشته‌ ئه‌وه‌ی گه‌ر یه‌كێكیان به‌ دیل له‌لایه‌ن حیزبه‌ ڕكابه‌ر و دوژمنه‌كه‌ی گیرابا، له‌و دیلانه‌ هیی وایان تێدا بوو كه‌ به‌ پرێمز گونیان ئاگر ده‌درا، ئه‌م ئازاره‌ وه‌حشییانه‌یان له‌ناو خۆیاندا ناو نابوو (گونته‌قێنی)، زۆر له‌و دیله‌ داماوانه‌ به‌و هۆیه‌وه‌ گۆڕبزر كران و ئێستاش داكوبابیان چاوه‌نۆڕی هاتنه‌وه‌یانن، ته‌نانه‌ت جاری وا بووه‌ زه‌لام به‌ نوێژی نیوه‌ڕۆ له‌ جاده‌ ده‌گیرا و دواتر تا هه‌تایه‌ شوونبزر ده‌كرا، ئه‌و ڕۆژانه‌ بیرم له‌وه‌ كرده‌وه‌ كه‌ من پیاوی چه‌كداری و شه‌ڕوشۆڕ نیم، بۆیێ واچاكه‌ چاره‌سه‌رێكی خۆم بكه‌م و به‌و بڕه‌ دۆلاره‌ی گلمداوه‌ته‌وه‌، خه‌مێكی پیاوانه‌ له‌ خۆم بخۆم و باشترین چاره‌سه‌ریش ئه‌وه‌یه‌ بۆ ده‌ره‌وه‌ی وڵات تێیته‌قێنم و خۆم له‌و شه‌ڕه‌سه‌ و سه‌گوه‌ڕه‌ی نێوان هێزه‌ سیاسییه‌كان قورتار بكه‌م، تا ئه‌وكاته‌ی لایه‌ك به‌ لایه‌ك ده‌بێ، چجای من كه‌ له‌ حیزبێكم له‌ دونیادا پایدۆسی كردووه‌ و مۆدێلی له‌ هیچ قوژبنێكی گۆی زه‌ویدا نه‌ماوه‌.
ئه‌و حیزبه‌ی من لێیم، جاران به‌ یه‌ك فیكه‌ ده‌یتوانی به‌ ملیۆن له‌ لایه‌نگر و هاووڵاتییان بێنێته‌ جاده‌، كه‌چی ئه‌مڕۆ به‌ هه‌زار ناری عه‌لی پێی ناكرێ پازده‌ كه‌س كۆكاته‌وه‌.
بیرم ده‌كرده‌وه‌ كه‌ له‌م ڕۆژگاره‌دا قه‌توقه‌ت به‌هۆی حیزبه‌كه‌مه‌وه‌ ناگه‌مه‌ هیچ.. ئه‌وه‌بوو بۆ ڕۆژی دواتر خۆم و پاییزه ‌ی هاوسه‌رم بڕیارماندا سه‌ری خۆمان هه‌ڵگرین و بۆ ئه‌وروپا هه‌ڵێین.
چه‌ند ڕۆژ دواتر هه‌موو كه‌لوپه‌له‌كانی ماڵه‌وه‌مان ته‌حس و نه‌حس كرد و به‌شێكیانمان هه‌رزانفرۆش كرد و هه‌ندێكیشیانم به‌خشی، كتێبه‌كانیشم ته‌سلیمی ماڵی خه‌زوورم كرد و له‌ هه‌وره‌بانی ماڵه‌وه‌یان شوێنێكی ته‌قه‌تیان بۆ كردنه‌وه‌.
هه‌فته‌ی پاشتر گه‌یشتینه‌ سه‌ر سنوور و چه‌ند ڕۆژ دواتر به‌و پاره‌یه‌ی هه‌مانبوو، به‌هۆی قاچاخچییانه‌وه‌ زۆر به‌ زه‌حمه‌ت گه‌یشتینه‌ ئه‌وروپا.
له‌ ڕێگاكه‌ ئه‌وه‌نده‌ به‌ پێ ڕۆیشتبووم، پێڵاوه‌كه‌م هه‌لا به‌ هه‌لا ببوو، ڕۆژانی سه‌ره‌تا كه‌ له‌ به‌لجیكا گیرساینه‌وه‌، هه‌ستم به‌ نامۆییه‌كی كوشنده‌ ده‌كرد و باری ده‌روونیم خه‌ریك بوو مێشكم تێكوپێك بدات، لا كولانه‌یه‌كیان دابووینێ و تێیدا ده‌ژیاین، سه‌گ به‌ حاڵمان نه‌بوو، ناز و نیعمه‌تی هه‌ولێر له‌كوێ و ئێره‌ له‌ كوێ!
هاتنه‌ ده‌ره‌وه‌كه‌م له‌ كوردستان زۆری په‌شیمان كردمه‌وه‌.
بیرم ده‌كرده‌وه،‌ باشه‌ من بۆ وا له‌خۆم تێكدا؟ چما له‌وێ لای خۆمان كێماسییه‌كم هه‌بوو؟ ئه‌ندامێكی به‌رزی حیزب و خاوه‌ن پاسه‌وان و ماڵوحاڵێكی ئاوه‌دان و تا ڕادده‌یه‌ك له ناز و نیعمه‌ت.
ڕۆژ هه‌بوو خه‌ریك بوو له‌ ده‌رده‌سه‌رییان بته‌قم.
نیوه‌ڕۆیه‌ك دوای ئه‌وه‌ی به‌ حاڵ توانیم پاره‌ی پێڵاوێكی ئاسایی په‌یدا بكه‌م و له‌و ده‌وروبه‌ره‌ ئه‌و خه‌مه‌شم له‌ كۆڵ كرده‌وه‌، خۆم و جلی شڕ و وڕ و پێڵاوی تازه‌م له‌ گه‌ڕه‌كی جامخانه‌كان خه‌ریكی گه‌ڕان و سووڕانی بێهوده‌ بووم، ئه‌و جامخانانه‌ی كه‌ ژنانی ڕووتیان تێدا ڕاكشاوه‌ و چاوه‌نۆڕی موشته‌ریی به‌زم و ڕه‌زمی سێكسین، من پاره‌یه‌كی وام پێ نه‌مابوو كه‌ به‌شی ئه‌وه‌ بكا حه‌زی گڕگرتووی ئاگردانی نێوگه‌ڵم دامركێنمه‌وه‌، به‌ڵام زۆرجاران له‌نێو ئه‌و كوچه‌ و كۆڵانانه‌ بۆخۆم نه‌فه‌سێكی پڕ چێژم وه‌رده‌گرت.
ئه‌و نیوه‌ڕۆیه‌ له‌ لاكۆڵانێكی كشوماتدا ئه‌سعه‌دی براده‌رمم ڕووبه‌ڕوو بووه‌وه‌، كه‌ له‌ مه‌كته‌ب پێمان ده‌گوت (ئه‌سعه‌د چلودوو چلودوو).
ئه‌سعه‌دم له‌ حه‌فتاكانه‌وه‌ نه‌بینیبوو، ئه‌و كوڕی پیاوێكی خواپێداو بوو و له‌ ژیانیدا ساردی و گه‌رمیی نه‌چه‌شتبوو، زۆریش شاره‌زای ئه‌م وڵاته‌ بوو و زمانه‌كه‌یشیانی به‌ ته‌واوی ده‌زانی، ئه‌و ساڵانێكی زۆر بوو هاووڵاتیی ئه‌وێ بوو.
شه‌وه‌كه‌ی له‌ مه‌یخانه‌یه‌كی شه‌ومه‌ستان ده‌عوه‌تی ئه‌و بووم و به‌یه‌كه‌وه‌ خۆشمان ڕابووارد و تا مڕ بووین هه‌ڵمانقوڕاند.
ئه‌سعه‌د بۆ ئه‌وه‌ی له‌و بێ پاره‌یی و بێكاری و لاتوپاتییه‌م‌ ڕزگار بكات، ئه‌لهه‌قی پیاوانه‌ هاته‌ ده‌ست و توانیی به‌ هانامه‌وه‌ بێت.
ئه‌و ده‌یزانی كاتی خۆی من له‌ مه‌كته‌ب چه‌ند زیت و زرنگ بووم، بۆیێ چه‌ند پێشنیازێكی بۆ كردم كه‌ یه‌كێكیان خوێندنی دوكتۆرا بوو و یه‌كی تریشیان پاسه‌وانیی سیفێكی پڕ له‌ سه‌گ بوو به‌ مانگانه‌یه‌كی باش، ساحێب سیف ده‌وڵه‌مه‌ندێكی توركی براده‌ری خۆی بوو.
كۆڵێ خۆشحاڵ بووم به‌ دیتنه‌وه‌ی ئه‌سعه‌د و خه‌ریك بوو كه‌مێك له‌ خه‌مۆكییه‌كه‌م داده‌مركا، بۆیه‌ ده‌موده‌ست پێشنیازی دووه‌میانیم په‌سه‌ند كرد و بۆ ڕۆژی دوایی بوومه‌ پاسه‌وانی سه‌دان سه‌گی جۆراوجۆر، تووتكه‌ سه‌گ و سه‌گی لمووز به‌رانانی و دێڵه‌سه‌گ و سه‌گی سیفه‌ت تاژی و گه‌ماڵ و گۆرده‌ی گوێ شۆڕ و قه‌پۆز ته‌شووله‌یی و سه‌گی قژن و سه‌گی كلك خه‌نه‌یی و سه‌گی سه‌روگوێلاك پر مۆڕه‌ و سه‌گی كلك قوت و ده‌یان جۆری تر، جار‌ی وا بووه‌ له‌گه‌ڵیاندا ده‌كه‌وتمه‌ قرووسكه‌ قرووسك و كتومت وه‌كوو ئه‌وان ده‌حه‌پیم، ئێستاش باوه‌ڕ ناكه‌م كه‌س هه‌بێ وه‌كوو من جوان بقروسكێنێ، حه‌پینه‌ك ده‌حه‌پیم گه‌ر ته‌ماشات نه‌كردبام و ته‌نیا گوێت له‌ ده‌نگم بگرتبا، هه‌ر كتومت حه‌په‌ی گه‌مبۆڵه‌كانی پشده‌ر، ئه‌وه‌نده‌ متووی سه‌گ ببووم كه‌ زۆرجاران له‌گه‌ڵیان به‌ قسه‌ ده‌هاتم و ده‌متوانی له‌ هه‌موو مه‌به‌ست و حه‌ز و خولیایه‌كیان بگه‌م.
زۆرجار له‌وێ به‌ ته‌نیا لاسایی سه‌گه‌كانم ده‌كرده‌وه‌ و ده‌گه‌وزیم و یاریی سه‌یر و سه‌مه‌ره‌م له‌گه‌ڵدا ده‌كردن.
ئێواره‌یه‌كی كۆتایی هه‌فته‌ی یه‌كه‌می كاره‌كه‌م له‌ گۆڕه‌پانی سیفه‌كه‌ و له‌نێو سه‌گاندا ده‌خولامه‌وه‌، ئه‌سعه‌دم لێ به‌ژوور كه‌وت و باسوخواسی خوێندنه‌كه‌می له‌گه‌ڵ هێنایه‌ گۆڕێ، منیش ڕام وابوو كه‌ ناتوانم بخوێنم و كار بكه‌م، تاقه‌تی خوێندنم نه‌بوو و پرۆژه‌كه‌یم به‌لاوه‌ چیایه‌كی هه‌زار به‌ هه‌زار بوو، پاشان دووئیشیم به‌لاوه‌ زه‌حمه‌ت بوو.
ئه‌و سوور بوو له‌سه‌ر ئه‌وه‌ی بخوێنم و بۆ هه‌ندێش زانكۆیه‌كی بۆ دۆزیمه‌وه‌ كه‌ نه‌ خوێندن و خۆ هیلاككردنی ده‌ویست، نه‌ پاره‌ و پوولێكی وا كه‌ نه‌توانم ده‌سته‌به‌ری بكه‌م، وه‌عدیشی دامێ كه‌ هه‌ر كات پێویست بكات، هاوكاریم بكات.
ئه‌وه‌بوو یه‌كشه‌ممه‌ی دواتر چووینه‌ سه‌رۆكایه‌تییه‌ك له‌و زانكۆیانه‌ی كه‌ ئێستا لێره‌ ناویان ناون زانكۆی علووج، ئه‌وكات لێره‌ له‌م جۆره‌ زانكۆیانه‌ نه‌بوون، كه‌چی هه‌نووكه‌ پڕه‌ له‌ زانكۆی ئه‌هلی و علووج كه‌ قوتابییانی تێدا ساقیت نابن و شتێكیشی لێ فێر نابن، ئه‌ی نابینی خه‌ریكه‌ له‌ كووچه‌ و كۆڵانانیش كۆلیژ و به‌شه‌كانی قانوون هه‌ن؟ چما نه‌تبیستووه‌ كۆلیژی قانوون له‌ به‌حركه‌ش هه‌یه‌؟ هه‌مووجار حاجی حه‌میدی ئامۆزام، شه‌كره‌ عه‌نتیكه‌كانی ده‌شكاند و ده‌یگوت به‌ شه‌ره‌فم شه‌ق له‌ ته‌نه‌كه‌ و حاویه‌ی زبڵی به‌ر ده‌رگای هه‌ر ماڵێك و ته‌نانه‌ت له‌ قوونی كه‌ر هه‌ڵده‌ی، خه‌ریجی قانوون ده‌رده‌په‌ڕن، جا چتۆ خه‌ریج؟ خه‌ریج به‌ شه‌رتی كڵۆڵی له‌ قانوون.
كۆڵه‌وار و نه‌زان.
سه‌رۆكی زانكۆكه‌ زۆر پیاوانه‌ پێشوازیی لێ كردین و هه‌ر ئه‌و ڕۆژه‌ ناوی خستمه‌ نێو لیستی وه‌رگیراوان له‌ یاسای نێوده‌وله‌تی، ئاگاداریشی كردمه‌وه‌ كه‌ چاوێكم لێیان بێت و ناوه‌ناوه‌ به‌سه‌ریان بكه‌مه‌وه‌، من له‌وه‌ نه‌گه‌یشتم، پاشان ئه‌سعه‌د تێیگه‌یاندم كه‌ پێویسته‌ مانگێ یه‌كدوو جار دیارییه‌كیان بۆ ببه‌م.
هه‌فته‌ی دوو ئێواران بۆ ماوه‌ سێ سه‌عاتان ده‌چوومه‌ زانكۆی گۆرین، هه‌فته‌ی سێیه‌می ده‌وام كردنم بوو كه‌ پرۆفیسۆری سه‌رۆك به‌ش به‌دوایدا ناردم و تێیگه‌یاندم كه‌ پێویسته‌ ناوونیشانێك بۆ تێزی دوكتۆراكه‌م دیار بكه‌م ، ڕۆژی دواتر له‌سه‌ر پێشنیازی ئه‌سعه‌د، ئه‌م ناوونیشانه‌م ته‌سلیم كردن (بارودۆخی دابه‌شكردنی كوردستان به‌ده‌ست كۆڵۆنیالیزمه‌وه‌)، مانگێك دواتر پرۆفیسۆرێكی گه‌نجی ناو زانكۆكه‌میان بۆ كردم به‌ سه‌رپه‌رشتیاری تێزه‌كه‌م كه‌ له‌ ژیانیدا ناوی كوردستانی نه‌بیستبوو، ئه‌سعه‌د چاكه‌ی ئه‌وه‌شی به‌سه‌رمه‌وه‌ بوو كه‌ هاوكارێكی هه‌ولێریی خۆی ڕاسپارد كه‌ ده‌ستی نووسینی هه‌بوو تا تێزه‌كه‌م بۆ بنووسێت.
له‌گه‌ڵ هاوڕێ سه‌رپه‌رشتیاره‌كه‌م، زۆرجاران به‌یه‌كه‌وه‌ پیاسه‌مان ده‌كرد و ته‌نانه‌ت جارجاره‌ له‌ گه‌شت و سه‌یرانان به‌یه‌كه‌وه‌ تا مڕ ده‌بووین ده‌مانخوارده‌وه‌ و من نه‌مده‌هێشت ئه‌و به‌ خه‌ونیش هه‌ست به‌ ته‌نكبوونه‌وه‌ی گیرفانی بكات، بۆیه‌ بوو به‌ هاوڕێیه‌كی گیانی به‌ گیانی و وای لێ هات كه‌ زۆر هاتوچۆی ماڵه‌وه‌شی ده‌كردم، پێوه‌ندییه‌كه‌مان هیی مامۆستا و قوتابی نه‌بوو، هه‌ردووكمان شاره‌زای سڕ و تڕی یه‌ك بووین، ئێستاش جارجاره‌ وه‌ك دۆستیكی دێرینی كورد و كوردستان له‌ لایه‌ن به‌رپرسه‌ گه‌وره‌كانه‌وه‌، وه‌ك میوانێك پێشوازیی لێ ده‌كرێت، هه‌ركه‌ به‌ میوانیش دێت، ئاگاداری منیش ده‌كرێته‌وه‌ و به‌شداریی دانیشتنه‌كانی ده‌كه‌م.
ئێوارانیش له‌ناو سه‌گه‌ خۆشه‌ویسته‌كانم تا دره‌نگانی شه‌و و تا نۆبه‌ته‌ پاسه‌وانیم ته‌واو ده‌بوو، خۆم ده‌خافڵاند.
ئه‌مه‌ بوو به‌رنامه‌ی ڕۆژانه‌ی ژیانم تا ئه‌و كاته‌ی كه‌ سڕه‌ی دوكتۆراكه‌م هات، بۆیه‌ ماوه‌ی چه‌ند ڕۆژێك له‌گه‌ڵ هاوكاره‌كه‌م خه‌ریكی شتێك بووین، ناوماننا تێز.
قه‌تم له‌ بیر ناچێته‌وه‌، شه‌وی به‌ر له‌ به‌خشینی دوكتۆراكه‌م كه‌ هه‌میشه‌ ئه‌و جۆره‌ زانكۆیانه‌ به‌خشینی بڕوانامه‌كانیان بێ جه‌لسه‌ی گفتوگۆ و هه‌ڵسه‌نگاندن و ئیمزا و میمزا، به‌ڵكوو ئێواره‌كه‌ی له‌ ئاهه‌نگێكی كێك و میوه‌ خواردن و سه‌ما و مۆسیقادا بڕوانامه‌كان به‌ كۆمه‌ڵ ده‌به‌خشرێن و دوای فیكه‌ و چه‌پڵه‌ لێدان ده‌بیت به‌ دوكتۆر و ئاوێ بێنه‌ و ده‌ستان بشۆ.
شه‌وی دواتر كه‌ دوكتۆرام وه‌رگرت، له‌ سیفه‌كه‌دا له‌ناو سه‌گاندا ئه‌وه‌نده‌م قرووسكاند خه‌ریك بوو ده‌نگم ده‌نووسا، ته‌نانه‌ت سه‌گه‌كان ناوه‌ناوه‌ به‌ سه‌رو ڕوخساری سوڕماوه‌وه‌ ته‌ماشایان ده‌كردم كه‌ قه‌تیان وا نه‌بینیبووم.
بیرمه‌ ئه‌و شه‌وه‌ی بوومه‌ دوكتۆر، شه‌ره‌فخانی به‌دلیسیم هاته‌ خه‌ونێ و زۆری قه‌شمه‌ری به‌ تێزه‌كه‌م كرد و ئامۆژگاریی كردم كه‌ مێژووی به‌رباد و شێواوییه‌كانی ناویی چاك بكه‌مه‌وه‌ یان ئه‌وه‌تا دوای وه‌رگرتنی بڕوانامه‌كه‌، تێزه‌كه‌م بشارمه‌وه‌ و تا دونیا دونیایه‌ نه‌یده‌مه‌ ده‌ست كه‌س و نه‌یه‌لم حه‌شته‌بای خواش بیبینێ و قه‌توقه‌تیش چاپی نه‌كه‌م، بڕواش ناكه‌م كه‌سێ له‌ كوردستان زمانی نووسینی تێزه‌كه‌م بزانێ تا بتوانێ وێرانه‌ و قه‌شمه‌ڕجارییه‌كانی ناویی ئاشكرا بكات.
لێگه‌ڕێ با بڕوا و له‌ وڵاتی ئێمه‌ دوكتۆرا یه‌عنی دوكتۆرا و بڕایه‌وه‌، ڕۆژه‌كه‌ی بیرم كرده‌وه‌ و به‌ خۆمم گوت هه‌ی ئه‌حمه‌ق، بۆچی خۆت به‌ خه‌ون و خه‌یاڵان خه‌ریك ده‌كه‌ی؟ هه‌ی گه‌مژه‌؟ چما هه‌ر كاتێ بچییه‌وه‌، به‌ دوكتۆر بانگ ناكرێی؟.
ئێواره‌كه‌ی ته‌حسینی برام ته‌له‌فۆنی بۆ كردم و له‌ هه‌واڵی بڕوانامه‌كه‌می پرسییه‌وه‌ و گوتی هه‌ڤاڵانی حیزب و هه‌موو خزم و دۆستان عه‌وداڵی هه‌واڵه‌كه‌ن.
ئه‌رێ چیت به‌سه‌ر هاته‌وه‌؟ پێیم ڕاگه‌یاند كه‌ تێزه‌كه‌م وه‌كوو خۆی و به‌ پله‌ی نایاب په‌سه‌ند كراوه‌، ته‌حسین داوای زانیاریی زێتری لێ كردم تا هه‌واڵه‌كه‌ له‌ ڕۆژنامه‌كان وه‌ك ڕووداوێكی مه‌زن و وه‌رچه‌رخێنه‌ری بارودۆخ بڵاو بكاته‌وه، ئه‌وه‌بوو هه‌فته‌ی دواتر هه‌موو ڕۆژنامه‌كان به‌ وێنه‌ی ڕه‌نگینی خۆمه‌وه‌ باسیان له‌ گرنگیی تێزه‌كه‌م بۆ دواڕۆژی كوردستان و ده‌نگدانه‌وه‌ی له‌ سه‌رتاپای گۆی زه‌وی كردبوو.
بڕواتان هه‌بێ كه‌ ته‌حسین وێنه‌ی هه‌واڵه‌كه‌ی بۆ ناردم و دواتر كه‌ خوێندمه‌وه‌‌، ئیستێكم كرد و هۆپه‌كم له‌خۆم زانی!
چما من ئه‌وه‌م كه‌ میدیاكانی وڵاته‌كه‌م باسم ده‌كه‌ن؟ بۆیێ بڕیارمدا دوو ده‌سته‌ قاتی پێركاردن و ده‌سته‌یه‌ك بۆینباخی نایاب و چه‌ند قۆنده‌ره‌ی پڕ باقوبریق و بۆنێ ماركه‌ی جیهانی و كه‌لوپه‌لی تر بكڕم و سه‌ره‌تای مانگی ئه‌یلوول بگه‌ڕێمه‌وه‌ و كارێك بكه‌م به‌ بایه‌خه‌وه‌ پێشوازیم لێ بكرێ.
به‌ر له‌ گه‌ڕانه‌وه‌م به‌ مانگێك دانه‌یه‌كی مۆركراوی بڕوانامه‌كه‌مم به‌ هاوڕێیه‌كمدا بۆ ته‌حسین نارد تا ته‌سلیمی به‌شی بڕوانامه‌كانی وه‌زاره‌تی خوێندنی باڵای بكات، بۆ ئه‌وه‌ی مۆری بكه‌ن و به‌ ڕه‌سمی پشتڕاستی بكه‌نه‌وه‌ و بڕوای پێ بهێنن، مانگێك دوای ئه‌وه‌ ته‌حسین ته‌له‌فۆنی بۆ كردم و پێی ڕاگه‌یاندم كه‌ لیژنه‌یه‌ك له‌ وه‌زاره‌ته‌كه‌ بڕوایان به‌ دوكتۆرانامه‌كه‌م نه‌هاتووه‌.
به‌ویان ڕاگه‌یاندبوو كه‌ ئه‌و زانكۆیه‌ی بڕوانامه‌كه‌ی داوه‌، زانكۆی جه‌ڵه‌بی و بێ بڕوا و متمانه‌ن.
كه‌ ئه‌مه‌م بیست، له‌ داخان مووی سه‌رم ڕه‌پ ڕاوه‌ستان و چاوم چووه‌ پشتی سه‌رم.
بیرم كرده‌وه‌ كار وا بڕوات، ڕیسه‌كه‌م لێ ده‌بێته‌وه‌‌ به‌ خوری، ڕۆژی دواتر ته‌له‌فۆنم بۆ یه‌ك له‌ برا به‌رپرسه‌كانی وه‌زاره‌ته‌كه‌ كرد و ماوه‌ی سه‌عاتێك مشتومڕمان بوو و دواجار بڕوایان نه‌هات كه‌ دوكتۆراكه‌م ته‌واوه‌.
سه‌روبه‌ندی ڕێككه‌وتننامه‌ی واشنگتۆن بوو له‌ نێوان هه‌ردوو زلهێز و هه‌ردوو لا به‌ڵێنیان به‌ هه‌ڤاڵانمان دابوو كه‌ بۆ پێكهاته‌ی حكوومه‌تی تازه‌، لایه‌ك له‌ ئێمه‌ش بكه‌نه‌وه‌، بۆیێ كاروباره‌كانی خۆم ڕێكخست و ده‌ ڕۆژ دواتر بلیتی ئه‌سته‌نبۆڵم بڕی تا له‌وێوه‌ بگه‌ڕێمه‌وه‌ وڵات.
هه‌واڵم نارده‌وه‌ كه‌ سبه‌ی سه‌عات چواری ئێواره‌ ده‌گه‌مه‌وه‌ سه‌ر سنوور.
ئه‌وه‌بوو له ‌گه‌ڕانه‌وه‌مدا هه‌ڤاڵێكی زۆری خۆمان له‌سه‌ر سنوور له‌ پێشوازیمدا بوون و كه‌ چاوم به‌م هه‌موو دۆسته‌ ئازیزه‌ كه‌وت، ماندووێتیم له‌بیر چۆوه‌ و ڕۆژی دواتر شه‌واهه‌نگێكی سه‌رمه‌ستانه‌یان به‌بۆنه‌ی هاتنه‌وه‌م و به‌ده‌ست هێنانی دوكتۆراكه‌م له‌ كۆشكی قه‌ڵا بۆ ڕێك خستم و تا دره‌نگانی شه‌و له‌گه‌ڵ حه‌شاماتی هه‌ڤاڵان ماینه‌وه‌.
چه‌ند ڕۆژ دواتر بڕیاری به‌رپرسێتیی ڕێكخستنی حیزبیان بۆ ده‌ركردم و ناوم له‌ سه‌ری سه‌ره‌وه‌ی هه‌موو نووسراو و بڵاوكراوه‌كاندا به‌ پێشگری (د.)
ده‌نووسرا و له‌وه‌وه‌ كه‌س به‌ ناوی خۆمه‌وه‌ بانگی نه‌ده‌كردم.
دوكتۆر، دوكتۆر كه‌ری نێر نه‌یده‌كێشا.
ئه‌و ماوه‌یه‌ زۆرم هه‌وڵدا بڕوانامه‌كه‌م به‌ ڕه‌سمی هاوتا بكه‌مه‌وه‌، به‌ڵام دوكتۆرێكی به‌ته‌مه‌نی خوێندنی باڵا لێم له‌ ڕك ڕاچوو و سوور بوو له‌سه‌ر ئه‌وه‌ی ئه‌و زانكۆیه‌ی دوكتۆرای داومێ، ناوی له‌ هیچ لیستێكی زانكۆ بڕوا پێكراوه‌كانی دونیادا نییه‌، به‌ كورتی تێیگه‌یاندم كه‌ من بڕوانامه‌م له‌ دوكاندارانه‌وه‌ وه‌رگرتووه‌، ئیتر ده‌ستم له‌و كاره‌م شووشت.
له‌و ماوه‌یه‌دا خه‌ڵكانێكی زۆڵی زۆرزان به‌و حاڵه‌یان زانیبوو و ناسیاویشم بوون و هه‌ر بۆ فشه‌ پێكردنم له‌ مه‌جلیسان به‌ دختۆر نه‌ك دوكتۆر ناوزه‌دیان ده‌كردم و منیش له‌ مه‌رام و فیته‌یان ده‌گه‌یشتم، به‌ڵام ناچاری خۆ له‌ گێلیدان بووم.
وه‌زعه‌ سیاسییه‌كه‌ خه‌ریك بوو ئارام ده‌بووه‌وه‌ و شه‌ڕی ناوه‌خۆ كه‌ ده‌یگوترایێ براكوژی، خه‌ریك بوو تا ڕادده‌یه‌ك له‌ بیر ده‌چووه‌وه‌، ڕۆژێكیان له‌ سه‌ركردایه‌تی ته‌له‌فۆنیان بۆ كردم و گوتیان بڕیارمان داوه‌ سبه‌ی ئێواره‌ كۆبینه‌وه‌ و چه‌ند هه‌ڤاڵێكیشم پێیان ڕاگه‌یاندم كه‌ قسه‌یه‌ك هه‌یه‌ پشكێكی وه‌زاره‌ت به‌ر حیزبمان بكه‌وێ و ئه‌وان لای خۆیانه‌وه‌ منیان ده‌ستنیشان كردبوو بۆ وه‌رگرتنی ئه‌و پۆسته‌ و دایاننابوو له‌ كۆبوونه‌وه‌كه‌ماندا بابه‌ته‌كه‌ بێننه‌ گۆڕێ، ئه‌و شه‌وه‌ له‌ خۆشییان خۆم و پاییزه‌ خه‌ومان نه‌چووه‌ چاو.
له‌ كۆبوونه‌وه‌ی ئێواره‌كه‌دا باسم له‌ گرینگیی به‌رپرسیارێتیی تاك كرد له‌ كۆمه‌ڵگاكه‌ماندا و جه‌ختم له‌وه‌ش كرده‌وه‌ كه‌ پێویسته‌ تاكی به‌رپرس له‌ نێو ئێمه‌دا به‌ر له‌ هه‌موو شت له‌ خه‌مه‌كانی هاووڵاتیاندا بێت و له‌ خزمه‌تیاندا ڕاستگۆ بێت و كار بۆ چه‌سپاندنی دیمۆكراسییه‌ت و ئازادی بكات و خۆی له‌ منمنۆكێ و خۆپه‌رستی به‌ دوور بگرێت و ئه‌ركه‌كانی سه‌رشانی دوور له‌ ناپاكی و خیانه‌ت به‌جێ بێنێت.
قسه‌ و باسه‌كانم بوونه‌ مایه‌ی سه‌رسامیی هه‌ڤاڵانی میم سین، پاشان كه‌ قسه‌ هاته‌ سه‌ر به‌شداریی كردنمان له‌ ده‌سه‌ڵاتی جێبه‌جێ كردن و هاتنه‌ سه‌ر كاندید كردنی یه‌كێكمان بۆ پۆستی وه‌زاره‌تی داد له‌ وڵاته‌كه‌مان، تێكڕای هه‌ڤاڵانم به‌ زۆرینه‌ی ده‌نگ منیان هه‌ڵبژارد و منیش دوای منگه‌منگێكم كه‌ وام كرد كه‌س تێمنه‌گات چیمه‌، پاشان ڕه‌زامه‌ندی داواكه‌یان بووم.
چه‌ند ڕۆژێك دواتر كه‌ناڵه‌كانی ڕادیۆ و تی ڤی و فه‌یسبوك و ڕۆژنامه‌كان لیستی كاندیدكراوانی كابینه‌ی بنكه‌ فراوانیان بڵاو كرده‌وه‌ كه‌ ناوی به‌نده‌شیان تێدا بوو، ئه‌و ڕۆژه‌ به‌ سه‌دان كه‌س به‌ نامه‌ و ته‌له‌فۆن و سه‌ردانی ماڵه‌وه‌م پیرۆزبایییان لێ كردم و خۆشحاڵییان بۆ ده‌ربڕیم، خه‌ڵكی وام ده‌هاتنه‌ سه‌ردانێ كه‌ قه‌ت بیرم بۆیان نه‌ده‌چوو، له‌ كارمه‌ندانی وه‌زاره‌تی داد زه‌لامی مله‌ستوور مله‌ستوورم لێ به‌ ژوور ده‌كه‌وت، جێگا نه‌مابوو گوڵی جۆراوجۆری هۆڵه‌ندی و گوڵی باغه‌ی تێدا دانێم، چه‌ند ڕۆژ دواتر چه‌ندینیانم به‌سه‌ر دراوسێكاندا به‌خشییه‌وه‌.
له‌ وڵاته‌كه‌ماندا فرۆشتنی پله‌ و پایه‌ له‌ چركه‌سات دایه‌، بۆیه‌ منیش ترس و نیگه‌رانیی فرۆشتنه‌وه‌م و ده‌ركێشانم له‌ لیسته‌كه‌دا، هه‌ناوی هه‌ڵكۆڵیبووم و خه‌و و خۆراكم ببووه‌ بیركردنه‌وه‌ و ڕاڕایی و مه‌رگه‌مووش، ئه‌گه‌رچی شتێكیشم له‌ كارگێڕی و قانوون نه‌ده‌زانی، به‌ڵام بیرم ده‌كرده‌وه‌ و ته‌ماشای ناوی كاندیدكراوان و وه‌زیره‌كانی پێشووم ده‌كرد، خۆمم لا به‌ ئه‌فڵاتوون ده‌هاته‌ به‌ر چاو، بڕواتان هه‌بێ خه‌ڵكی وایان تێدا بوو توانای به‌ پێشه‌خۆدانی دوو سه‌ر مه‌ڕ و بزنێكیشی نه‌بوو.
دیسانه‌وه‌ به‌خته‌كه‌م هێنای و ڕۆژی پێنجشه‌ممه‌ ئاگادار كرامه‌وه‌ كه‌ سبه‌ینه‌ی یه‌كشه‌ممه‌ بۆ سوێند خواردن له‌ په‌رله‌مان بۆ ڕاگه‌یاندنی كابینه‌ی تازه‌‌ ئاماده‌بم كه‌ تیایدا به‌نده‌ پۆستی وه‌زاره‌تی دادی ده‌درێتێ.
خۆم و قۆنده‌ره‌ی زرۆقی و قاتی به‌ باقوبریقی شه‌و ئوتووكراوم و بۆینباخی ماڕۆنیم، به‌ پیكابه‌كه‌م به‌ره‌و په‌رله‌مان ڕۆیشتم و له‌وێ پۆلیسه‌كان ڕێگرییان له‌ چوونه‌ ژووره‌وه‌م كرد، هه‌وڵمدا تێیان بگه‌یه‌نم كه‌ من كاندیدی حیزبم بۆ بوونه‌ وه‌زیر، كه‌چی هه‌ر گوێیشیان پێ نه‌دام و تێیانگه‌یاندم كه‌ بردنه‌ ژووره‌وه‌ی پیكابه‌كه‌م كارێكی ڕێگه‌ پێ نه‌دراوه‌، ته‌نیا ڕێگه‌ی چوونه‌ ژووره‌وه‌ی خۆمیان دا، به‌ڵام ناسنامه‌كه‌شیان لێ گێڕامه‌وه‌.
دوای ڕێوڕه‌سمی سوێند خواردن به‌ قورئانی پیرۆز كه‌ یه‌كه‌مجارم بوو له‌ ژیانمدا ده‌ستم به‌ر قورئان بكه‌وێ، نیوه‌ڕۆكه‌ی ده‌عوه‌تی شاهانه‌ی نانخواردنی سه‌ره‌كوه‌زیران بووین و دوای ته‌واو بوون، ته‌له‌فۆنێكم بۆ سمكۆی ئامۆزام كرد كه‌ به‌ دوامدا بێت و دواتریش هه‌ر خۆی، پیكابه‌كه‌ و ناسنامه‌كه‌ی بۆ هێنامه‌وه‌.
ڕۆژی پێنجشه‌ممه‌ بوو سمكۆ گه‌یاندمیه‌ وه‌زاره‌ته‌كه‌ و حه‌شاماتێكی زۆر له‌به‌ر ده‌رگا له‌ پێشوازیمدا بوون، ته‌وقه‌م له‌گه‌ڵ یه‌كه‌ یه‌كه‌یان كرد و به‌ره‌و نهۆمی سه‌ره‌وه‌ ڕێنیشانیان كردم و ئه‌و ڕۆژه‌ به‌هۆی زۆریی میوانانه‌وه‌ تا ده‌وام ته‌واو بوو هیچم بۆ نه‌كرا، هه‌فته‌ی دواتر سه‌رۆكی حكوومه‌ت چوار ئۆتۆمبیلی به‌رزی تازه‌ مۆدیل و دوو شوفێر و شه‌ش پاسه‌وانیشی بۆ ناردم و هه‌موویان به‌ كڕنووش و ده‌سته‌وه‌ستانه‌وه‌ له‌ خزمه‌تمدا بوون و مانگێك دواتریش كلیلی خانووێكی نوێی دوو دۆنمیی پڕ له‌ كه‌لوپه‌لی گه‌ڕه‌كی وه‌زیراوایان بۆ ناردم كه‌ شوێن و ماڵوحاڵی سه‌رجه‌م وه‌زیران و به‌رپرسه‌ نه‌قۆڵاكانی حیزبه‌كان بوو، منداڵه‌كانیشمیان له‌ قوتابخانه‌ی شووه‌یفاتی نێوده‌وڵه‌تی دانا به‌ر خوێندن، ژیانم كه‌وته‌ ڕه‌وتێكی تازه‌وه‌ كه‌ به‌ خه‌ونیش بیرم بۆ ئه‌وه‌ نه‌ده‌چوو ئه‌وه‌ من بم.
یازده‌ مانگ بوو ببوومه‌ وه‌زیر كه‌ ڕۆژێكیان به‌رپرسی كارگێڕیی ئه‌نجوومه‌نی وه‌زیران، زه‌نگی بۆ لێدام و پێی ڕاگه‌یاندم كه‌ به‌ هۆی گه‌شتێكی یه‌ك مانگیی جه‌نابی وه‌زیری خوێندنی باڵاوه‌ بۆ وڵاتانی ده‌ره‌وه‌، به‌ بڕیاری جه‌نابی سه‌ره‌كوه‌زیران، ئێوه‌ ئه‌و مانگه‌ كاروباره‌كانی وه‌زاره‌ته‌كه‌ ده‌گرنه‌ ئه‌ستۆ، ڕۆژی پاشتر به‌ڕێوه‌به‌ری نووسینگه‌كه‌م نووسراوه‌كه‌ی بۆ هێنام: ( به‌ هۆی سه‌فه‌ركردنی ڕێزدار مه‌غدید حه‌وێز سمایلاوه‌ وه‌زیری خوێندنی باڵا، بڕیارماندا به‌ڕێز دوكتۆر كاكۆ حووجان ترپه‌سپیان وه‌زیری داد، به‌ شێوه‌یه‌كی كاتی و به‌ وه‌كاله‌ت پۆستی وه‌زیری خوێندنی باڵاش وه‌ربگرێت.
ئیمزا: س.
وه‌زیران)
ئه‌وه‌م زۆر به‌ دڵ بوو و ڕۆژی دواتر له‌ خوێندنی باڵا ده‌ست به‌ كار بووم و ته‌واوی ڕۆژه‌كه‌م له‌وێ به‌سه‌ر برد و كۆبوونه‌وه‌یه‌كم به‌ سه‌رجه‌م فه‌رمانبه‌رانی كرد و تێمگه‌یاندن كه‌ ئه‌ركی ئه‌م وه‌زاره‌ته‌ له‌ به‌ڕێوه‌بردن و پێشخستنی وڵاته‌كه‌مان له‌ ڕووی زانست و ته‌كنۆلۆجیا و هه‌موو ئه‌و هۆكارانه‌ی كه‌ ڕاسته‌وخۆ و ناڕاسته‌وخۆ پێوه‌ندییان به‌ ژیانی تاكه‌كان و كۆمه‌ڵگاكه‌مانه‌وه‌ هه‌یه‌، زۆر پیرۆزه‌، بۆیێ پێویسته‌ هه‌ر یه‌كه‌مان لای خۆیه‌وه‌ به‌وپه‌ڕی لێبوورده‌یی و دڵسۆزی و ڕاستگۆیی، ماندوونه‌ناسانه‌ كار بكات، تكایه‌ به‌رده‌وام دژی دزێوی و گه‌نده‌ڵكاری بووه‌ستنه‌وه‌ و ئێمه‌ش وه‌كوو سه‌رۆكایه‌تیی حكوومه‌ته‌ ساواكه‌مان‌ سه‌ربه‌رزین به‌ یه‌كه‌ به‌ یه‌كه‌تان.. ئیتر بۆ پێشه‌وه‌.
ڕۆژێكیان به‌ڕێوه‌به‌ری گشتیی بڕوانامه‌كانم هاته‌ لا كه‌ بڕیار بوو خۆم به‌ دوایدا بنێرم، دوای به‌خێرهێنانی، به‌ر له‌وه‌ی قسه‌ بكات و داواكاری و ئیشه‌كه‌یم بۆ باس بكات، شوفێره‌كه‌مم تێگه‌یاند كه‌ جانتا دیبلۆماسییه‌كه‌م بۆ بێنێ و تێزه‌ بیست لاپه‌ڕه‌یییه‌كه‌م و بڕوانامه‌كه‌مم لێ ده‌رهانی و به‌ سۆفته‌ سه‌وزه‌كه‌م ئه‌م په‌راوێزه‌م نووسی: (به‌ڕێوه‌به‌ری گشتیی بڕوانامه‌كان.. تكایه‌ به‌ په‌له‌ و بێ دواخستن ئه‌م بڕوانامه‌یه‌ هاوتا بكه‌ن.. ئیمزا: و.
باڵا)
شوكور بۆ خوا بۆ به‌یانییه‌كه‌ی بێ ئه‌وه‌ی بیداته‌ لیژنه‌ و میژنه‌، بڕوانامه‌كه‌ی به‌ نووسراوی هاوتاكراوه‌وه‌ دایه‌وه‌ ده‌ستم.
