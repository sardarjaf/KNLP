راوێژكاری‌ سەرۆكی‌ روسیا بۆ كاروباری‌ هاوكاری‌ تەكنیكی ‌‌و سەربازیی‌ ئاشكرایكرد، وڵاتەكەی‌ بەنیازە پێشكەوتووترین سیستەمی‌ موشەكی‌، جۆری‌ ئێس سێسەد بەئێران بفرۆشێت.
ئاژانسی‌ هەواڵی‌ فارس، لەزاری‌ ڤلادیمێر كوجین ڕاوێژكاری‌ سەرۆكی‌ ڕوسیا بۆ كاروباری‌ هاوكاری‌ تەكنیكی ‌‌و سەربازیی‌ بڵاویكردەوە، مۆسكۆ بەنیازە پێشكەوتووترین سیستەمی‌ موشەكی‌ جۆری‌ ئێس سێسەد بەئێران بفرۆشێت‌ و بەمزووانەش ئەو سیستەمە موشەكیە، ڕادەستی‌ وەزارەتی‌ بەرگری‌ ئێران دەكات.
ئەم بڕیارەی حكومەتی روسیا لە كاتێكدایە، كە وەزارەتی بەرگری ئەمەریكا لە چەند رۆژی رابردوودا رایگەیاند كە ئەمەریكا بە نیازە ژمارەیەك مووشەكی پێشكەوتووی جۆری پاتریوت بە وڵاتی سعودیە بفرۆشێت، كە بە هاكەی دەگاتە زیاتر لە پێنج ملیار دۆلار.
ساڵی‌ دووهەزارو حەوت ئێران ڕێكەوتنێكی‌ سەربازی لەگەڵ ڕوسیا واژۆكرد بۆ كڕینی‌ سیستەمی‌ موشەكی‌ جۆری‌ ئێس سێسەد، بەڵام ڕوسیا لەساڵی‌ دووهەزارو دە دا لەڕێكەوتنەكە پاشگەزبۆوە‌و ئاماژەی‌ بەوەدا، فرۆشتنی‌ ئەو جۆرە سیستەمە موشەكیە بەئێران، پێچەوانەی‌ بڕیاری‌ چوارەمی‌ ئەنجومەنی‌ ئاسایشە، كە لەدژی‌ ئێران دەریكردبوو.
