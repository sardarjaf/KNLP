جێگری سەرۆکی لیژنەی کاروباری یاسایی لەپەرلەمان لەپشکی بزوتنەوەی گۆڕان لەسەر پرسی ریفراندۆم وەڵامی پارتی دەداتەوە و رایدەگەیەنێت"بڕیار و یاسایی پەرلەمانی دەوێت" و دەشڵێت"پێدەچێت پارتی پەرلەمانێکی دیکەی ھەبێت".
بەھار مەحمود جێگری سەرۆکی لیژنەی کاروباری یاسایی لەپەرلەمانی کوردستان،  لەلێدوانێکدا بەSNNی راگەیاند:بڕیاردان لەسەر ریفراندۆم لەئەستۆی پەرلەمانە، بەپێی بڕیاری ژمارە ١ی ساڵی ٢٠٠٥ و بەپێی یاسای ھەڵبژاردنی ژمارە ١ی ساڵی ١٩٩٢ کە بڕیاردان لەسەر پرسە چارەنووسەکان کە ریفراندۆمیش یەکێکە لەو پرسانە دەبێت پەرلەمان بڕیاری لەسەر بدات.
جێگری سەرۆکی لیژنەی کاروباری یاسایی لەپەرلەمانی کوردستان، وتیشی: لەو یاسایەی سەرەوەدا بەدەق ئاماژەبەوەدراوە کە تاکە سەرچاوەی بڕیاردان لەسەر پرسە چارەنووسسازەکان و دیاریکردنی پەیوەندی یاسایی و دەستورییەکان لەگەڵ حکومەتی فیدراڵ پەرلەمانی کوردستانە.
لەبارەی ئەو قسەیەی جێگری سەرۆکی پەرلەمانی کوردستان کە لەپشکی پارتییە ئاماژەی بەوەداوە کەدەڵێت بۆ ریفراندۆم بڕیاری پەرلەمانمان ھەیە و لەوڕوەوە رێکاری یاسایمان تەواوە، د.بەھار مەحمود، دەڵێت: جگەلەوەی ئەو یاسایە بۆ ھەلومەرجێکی دیکە نوسراوە و ئێستا جیاوازە، ھاوکات پەرلەمانی کوردستان لەسەر پرسی ریفراندۆم بڕیارینەداوە، پێویستە بڕیاربدات و دواتر یاسایەکی بۆ دەربکات، بەڵام تێناگەم پارتی بۆ وادەڵێت، لەکاتێکدا رێکاری یاسایی بۆ ریفراندۆم بەمشێوەیەیە.
جێگری سەرۆکی لیژنەی کاروباری یاسایی کە ھاوکات ئەندامی فراکسیۆنی گۆڕانە، راشیگەیاند: پێدەچێت پارتی پەرلەمانێکی دیکەی ھەبێت جیا لەو پەرلەمانەی کە ئێمە دەیزانین، یان وەک ھەمیشە بڕوایان بەدامەزراوەی شەرعی و پەرلەمان نییە و ھەموو بڕیارێک لەلایەن حزبەکەی خۆیانەوە دەدرێت، رەنگە ھەنگاوەکانی ریفراندۆم تەنھا  لەلایەن حزبەکەیانەوە تەواوبووە.
