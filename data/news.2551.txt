رۆژی سێشەممەی ڕابردوو مێرید مێدهانی کە بە 'جەنەراڵ' ناسراوە پێشتر لە سودان ده‌ستگیركراوه‌ و گەیەنرایە رۆمای پایتەختی ئیتاڵیا.
کە باسلەوەکرا ئەو کەسە هەمان کەسە کە سەرپەرشتی و رێکخەری گواستنەوەی بەلەمێکی گەورەی‌ كردووه‌ کە مانگی ئۆکتۆبەری 2013 لە جەزیرەی 'لامپیدوسا'ی ئیتاڵیا نوقم بوو.
بە گوێرەی گاردیان، ئەو کەسەی دەستگیرکراوە، ئەمرۆ هەینی ڕایگەیاندووە: ئەو بە هەڵە دەستگیرکراو و بێ تاوانە.
مێشل کلانترۆپۆ پارێزەری مێرید مێدهانی بە گاردیانی راگەیاندووە، ئەو بە هەڵە دەستگیرکراوە و بۆ دەرخستنی نیاز پاکی خۆشی یوزەر نەیم و پاسۆردی هەژمارەکانی خۆی لە تۆڕە کۆمەڵایەتییەکان داوەتە پۆلیس.
پێشتر ئاژانسی تاوانی نێودەوڵەتی بەریتانیا رایگەیاند، پێدەچێت ئەو کەسە هەمان کەس بێت کە سەرپەرشتی و رێکخەری گواستنەوەی بەلەمێکی گەورەی‌ كردووه‌ کە مانگی ئۆکتۆبەری 2013 لە جەزیرەی 'لامپیدوسا'ی ئیتاڵیا نوقم بوو و تا ئێستا نزیکەی 13 هەزار کەسی گواستووەتەوە بۆ ئەوروپا.
ئاژانسی هەواڵی ئیتاڵیا بڵاویکردەوە، جەنەراڵ مێدهانی دەستگیرکراوە بە هۆی ئەوەی "سەرۆک و رێکخەری یەکێک لە گەورەترین گروپە قاچاخچییەکان بووە کە کاری گواستنەوەی مرۆڤیان کردووە لە ناوەڕاستی ئەفریقا و لیبیادا".
ئاژانسی تاوانی نێودەوڵەتی جەختی کردووتەوە کە چاودێری ئەو کەسەیان کردووە لە شەقامێکی شاری خەرتومی پایتەختی سودان لەو شوێنەی کە دواتر دەستگیرکراوە.
مێدهانی تەمەن 35 ساڵ، کە خۆی بە ' جەنەراڵ' دەناسێنێت جلوبەرگ و ستایڵەکەی لەسەر شێوازی سەرۆکی پێشووی لیبیا ' موعەمەر قەزافی' رێکدەخات.
چەند پەیوەندییەکی تەلەفۆنی، پەیوەندییەکانی نێوان ئەو کەسە و هاودەستەکانی دەرخستووە، بە پێی یەکێک لەو پەیوەندییانە جەنەراڵ پێکەنیوە بە مردنی کۆچبەرەکان لە کاتی نوقمبوونی بەلەمەکەیاندا.
تۆم داوداڵ، جێگری بەرێوەبەری ئاژانسی تاوانی نێودەوڵەتی NCA وتی‌ "مێدهانی کەسێکە کە قاچاخچی-مرۆڤە و بە دڵنیاییەوە ژیانی مرۆڤ بە لای ئەوەوە هیچ گرنگ نییە".
رۆژنامەی "کۆریەر دێڵا سێڕا"ی ئیتاڵی بڵاویکردەوە کە ئەو کەسەر بەرامبەر بە گواستنەوەی هەر هاوڵاتییەک لە وڵاتی ئەفریقاوە بۆ ئەوروپا نزیکەی 6 هەزار دۆلاری وەرگرتووە.
یەکێک لەو بەلەمانەش کە گوماندەکرێت 'مێدهانی' سەرپەرشتی کردبێت 500 هاوڵاتی هەڵگرتووە و لە ئۆکتۆبەری 2013 دا لە جەزیرەیەکی ئیتاڵی نوقم بوو کە بە هۆیەوە 359 کەس گیانیان لەدەستدا.
لە ساڵی 2014 ەوە واتە ساڵێک پاش ئەو رووداوە دڵتەزێنەی ئیتاڵیا، ژمارەی ئەو پەنابەرانەی گەشتوونەتە ئیتاڵیا بەرزبوونەتەوە بۆ 170 هەزار کەس و ساڵی ڕابردووش ژمارەی ئەو کەسانە نزیکەی 153 هەزار کەس بوون  و لە پێنج مانگی ڕابردووی ئەمساڵیشدا تا ئێستا نزیکەی 40 هەزار کەس گەشتوونەتە ئیتاڵیا.
