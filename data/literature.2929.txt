چاوەکانى ئەوەندە کز نەبوون، دا ئەو درزەى کەوتە لالەکەوە ..نەیبینێ، خۆ ئەگەر ئەو چاوانەى بڕشتى دوورى لالەکەیان لە دەست دابێت، ئەوا گوێى لەو قرچەیە بوە کە درزى لالەکە بە هەموو هۆدەکەدا دەنگیدایەوە، ئەوا گریمان گوێیەکانیشى خافڵ بووبن، ئەدى ئەو هەستەى داخورپایە ناخیەوە، چی بوو؟ لە پاى چیەوە رسکا؟ .
کە دواتر لە هزریدا..چوون سەرگورشتەیەکى بەرڵا، بە دیلانێى بیرەوەریەکانیدا دەهات و دەچوو .
وە هەر حاڵ ..لاکردنەوەى بۆ لاى لالەکە و ئەو خەیاڵەى قووڵ قووڵ بردبویەوە رابردووى ساڵانێکى فرە دوور، مەحاڵبوو بە ئاسانى خەبەر دار بێتەوە .
دەمێکى زۆر لەو سەفەرەى ماتەڵببوو.
ئەو رۆژانەى ختووکەى خۆرى بەربەیان وەک دەسبازیەک هەموو جەستەى هینابووە زیکر، ئەو جووت مەمانەى وەک دوو سمۆرەى لاسار ستاریان بۆ نەبوو، بە قەدى ئەو تیشکانەى خۆریشدا هەڵدەگژان .
ئەمێستا..تەواو کوڕ بوەتەوە، خەسلەَتى ئەم کوڕبوونەوەیش ململانێى ئەو زۆرانبازیەیە لە تەک تەمەندا کە ناهێڵێت رەحمێک بە خۆى بکات .
چوون ئەو دارکەرەى هەموو رۆژێک بارێک دار لەو کێوانە لە خۆى دەنێت، بێ ئەوەى رەحمێکى بە خۆدابێتەوە .
یا وەک ئەو دارستانەى لە بن نایەت، هەر بۆ ئەوەى ئەم نەحەسێتەوە .
ئەوەتا بوەتە کەڤاڵى دەستى رۆژگار..کە وەک من دیقەتى دەدەم ، مرۆڤ سەرسام دەکات .
بە نیگارى هونەرمەندێکى مەزن دەچێت، بەو دەست و فڵچانەى سیحربازێک بتوانێ لۆچ و داچۆڕانى رەنگەکانى وا رشتبێ، عەقڵ تیا دەر نەبا .
ئێوارەیەکى درەنگ، وەلاى سوورباوى خۆرئاواوە، هەر وەک ئەوەى دونیا بەرو فانیەت بچێ، هەر وەک ئەوەى کۆتایى بە هەموو شتێ بێت، هەر وەک قووڵ بیرکردنەوەى مرۆڤ بۆ ئەو دیوى دونیا، ئا لەوێدا حەسرەت بە خەیاڵەکانماندا ئاوێزان دەبێت، چاوەڕوانیمان بۆ خۆرهەڵاتنێکى تر ، وەک سوێ بوونەوەى ئافرەتێکى قەیرەیە لە مەڕ جووتبوون و دامرکاندنەوەى ئەو گڕەى کوژانەوەى ئەستەمە .هەر وەک ئەوەى بسکى بە خۆرەوە بەسترابێت، چەند ئومێدى تیا دەڕسکێنێ، ئەوەندەش ئاواى دەکات .
بەیانیان سووسەى ئەو پاساریانە دەکات، کە مژدە بەخشاندن دەکەوتنە جریوە جریو، هەر وەک ئەوەى پەلى ئەو تیشکانە بگرن کە بریسک و هۆڕیان بوو لەودیو گەڵاکانى دارتووەکەى حەسارەکە، یا بانگەوازیان دەکرد بۆ بینینى ئەو دەمانەى خۆر لە ئاسۆگەکانەوە خۆى هەڵدەبڕى .
هەر وەک ئەو حیکمەتە وابوو، کە بڵێ " هەچ کەسێ ئەو ئاڵو گوڕیەى تاریک و روون نەبینێ، ئەوا دونیا بە تەواوى نەژیاوە" .
ئەم بە جێماوى رابردووەکاندا سەفەرێکى دوورى گرتووەتە بەر، چوون نووقمى زیکرو فیکرى یارخودایى بووبێ، هەر وەک ئاشقێکى نائومێد روو لە دونیاى سەرە رۆیى بکات .
پێى وابوو ئێدى دەبێت قسان بۆ شتگەلى تر بکات، بە دیار دارێکەوە سەرگورشتەى نائومێدیەکەى بگێڕێتەوە، یا بۆ دوو زەرنەقووتەى لانەى پاساریەک ببێ بە حیکایەتخوانى ئەو راوچیانەى بێ شەرمانە خولقاندنەکانى خودا دەپێکن، یا لە تەک گۆڕستانەکان.. بکەوێتە هاوار لە دەست ئەو قەدەرانەى پیلانێان دژ بە خۆشەوویستى دەگێڕا .
قەدەر مڵۆزمەیەکى بێ جەستەو رووح، تەنها بە ناوێکى خورافیەوە هاتە ناومانەوە، هەر بە خۆشمان لە بێ دەسەڵاتیدا ئەو ناوەمان داهێنا، رەنگە بۆ پاساوى شکستى و کوێرەوەرى و نائومێدیەکانمان بووبێت .
چەندین جار گوێى لە دایکى بوە، بە مێردەکەى گووتوە" قەدەرمان وابوو ..ئەمەمان بەسەر بێت" .
ئەم تەفسیرانە ..ئاوێکى ساردى بە دڵ و دەروونى مرۆڤە هەڵچووەکاندا دەکرد، بایەکى فێنکبوو بۆ ئۆخەى کردن لە رەوینەوەى هەناسە تەنگى .
بەرەبەیانێ.. پاساریەکان بەسەر دارتووەکەوە زۆریان جریواندبوو، کەسێک لە بۆسەدا سکڵى چاوەکانى بڕیبووە پەنجەرەى باڵەخانەى ئەو کچەى چەنەى چەنێ بوو رازى دڵى لەتەکا گۆڕیبوەوە .
دلارام بێخەبەربوو لەو ژووانە، پێشتر ئەو هیچى بۆ ئەم بەرى بەیانە پێ نەووتبوو، رەنگە ئەمەش قەدەربووبێ.. بۆ وەرشاردنەوەى ئەم بە ئاگاییە، بۆیە خەونى بەرەبەیان دلارامى بە کەژاوەى بوکێنیەوە.. گل دابوەوە .
پاساریەکان تا خۆرهەڵاتن لە جریوە جریو نەکەوتن، بەڵام کات بەسەر دەچوو، بۆیە دلاوەر لە تەک هاوڕێکانیدا بەرەو شاخ هەڵکشان .
رۆژ بە رۆژ خەمەکان پێدزەى ناخى دەبوون، شەوان بە دیار ئەستێرەکانەوە دەکەوتە خەیاڵ بەو قەدەرەى ئەشقى شێواند، بەرەبەیان گوێى لەو حیکایەتانە دەگرت..کە پاساریەکان لە چاوەڕوانى خۆرهەڵاتندا دەیانگووتەوە .
میناى پەنجەرەکە لارى نەبوو لە تێروانین، وەلێ ئەو رێبوارە دیارنەبوو کە دڵ هۆگری بوو .
ئەوەى سەبوورى دادەهێنا، بەسەرکردنەوەى ..ئەو رۆژانەى رابردووبوو، چوون دوو سمۆرەى دوو بەرى ئاوێ بیانەوێ بگەنە یەک .
ئەمیش وەک دایکى سەربهووردى دونیاى بردبوەوە لاى قەدەر .
قەدەر گورگێکى هارو برسى بوو لە بەختى ئەمدا .
قەدەر ئەدرەسى ئەشقى گۆڕى بە ناونیشانێکى تر، وەک خیانەت .
خیانەت پێناسەیەکى سنوور دارى بۆ نیە، چەمکێکى بەرفراوانى دونیاى لێ رسکاوە .
خیانەتى دوو برادەر جیاوازترە لە خیانەتى ژنە پاکیزەیەک دەستەمۆ کرابێ بە بڕێ زەرنەقووتەوە، ئەویش جیاوازە لە خیانەتى جەنگاوەرێک لە مەڕ نیشتمانەوە .
خیانەتى ئەمیش بوو بە بانگەوازێک لە هەموو گەڕەکەکە جاڕى بۆ درا .
لە پەنجەرەکەوە ئەو گەڕەکەى بەسەر کردەوە کە ماڵى دلاوەر یەکێکە لەو خانووانەى پڕن لە سەربهوردى حەسرەتەکانى ئەو .
گەڕەک لە کچە قەیرەیەکى بەخت نەدیوى دەکرد، لە گۆشەیەکى تەنیایدا ماخۆلیانى بێ .
تامەزرۆى ئەو شەوانەى کرووزانەوە لە تەک خودادا کە قەدەرێکى نەبەخشیە چارەنووس بە هەموو دڵرەقیەکانیەوە .
شەوانى لێ ببووە دێوەزمەو هەراسان دەبوو بە دەست بیرکردنەوەکانى .
لە لایەکى تریشەوە کەیفى بەوە نەدەهاتەوە کە بە رۆژیش بە دەم چاوەڕوانى بەر دەرگاوە چەند زەلیلەو ئومێدى نە بە شەو ماوە نە بە رۆژ .
رەنگە خۆى بە مەتەڵێکى خورافى بێتە بەر هزر، وەلێ دواجار حیکایەتخوانەکە بۆ زیاتر جۆشدانى گوێگران، لە دوو ریانێک دەمانداتە بەر قەدەرێک ، وەک ئەوەى خۆمان دەرئەنجامێک بۆ پاڵەوانەکان دابنێین، ئێمەیش هەر یەکەو بە رایەکى جیاواز بیر لە دەرئەنجامێک دەکەینەوە، گشتمان وەک ئەوەى مەتەڵێک هەڵبێنین، وەک ئەوەى بمانەوێ بە وەڵامێک هزرى خۆمان بۆ زیرەکى بخەینە گەڕ، فەتوا دەدەین، فەتوایەکى بێ باوەڕ .
هەر وەک چۆن ئەشق زادەى هەموو خەیاڵێکە، سێ لەسەر چوارى دانیشتوانى ئەم گەڕەکە خەیاڵبازن، بە هەوداى سیحردا گوزەر دەکەن .
دەبوو ئەو نامەیە بنووسێت ..کە نووسى، وەلێ باجى ئەو نامە نووسینە بە قەد رۆچوونى تیرێک وابوو، کە شوێنەوارى بە دڵەوە دیاربوو .
دەبوو ئەو خیانەتە بکات..کە کردى، کە دواتر هەموو دونیاى پێ لە دەس دا .
دەبوو ئەو ماچە نەدا.. کە داى لەبرى نووسینەوەى نامەکە، وەک جەلاد و شۆڕشگێر قەدەر دایهانى .
دەبوو ئەو حیکایەتە بچێتە سەر زارى پەڕەمووچێک، کە خامەکان زاتى نووسینەوەیان نەبوو.
شاعیر لەو پرسیارە رامابوو، کە وەک داواى دوعایەکى دووجانەیى لێ بکات، بۆیە نەرمتر لە زمانى ئەو دادەهاتەوە .
ئێدى راوچیەکە ئەم نیچەرەى کەوتووەتە بەر سێرى تفەنگ، تەنها بە یەک پەلە پیتکە دەڕمێتە مل ئەو هەموو لەش و لارى پڕ گۆشتنە .
دەڵێن راوچى لە کاتى راودا، بەتایبەت کە نیچەرەکەى دەکەوێتە بەر سێرى تفنگەکەى ، بۆ چرکەیەک هەوەسى سیکسبازى دەچێتە هزریەوە .
نە شووشەى عەتر..نە کراسێکى میلدار..نەیش سەعاتێکى قوڕمیشدار، بوونە بەرانبەرى ئەو نامە نووسینە .
راوچى سێرى خۆى لێ گرتبوو، مەحاڵە قەدەریش لە هزرى بباتەوە .
دلاوەر لەوێ نەبوو، بەڵام خەیاڵى دلارام ئەو بریندارەى دەلاواندەوە، کە خوێنێکى زۆرى لەبەر رۆیشتبوو .
دلارام لەوێ نەبوو، کە دلاوەر بە بنارى کێوێکەوە لە زمستانێکى سەختداو لە خانوویەک مەتەڵى تیتلەو بیبلەى بۆ مناڵەکان دەگووتەوە .
نامەکە گەیشت، لەسەر هەر کانیاوێک دادەنیشت و نامەکەى دەخوێندەوە..لە بن هەر دارێک تا دواین پشووى لە خوێندنەوەى نامەکە نەدەبوەوە..لە هەر سەنگەرێک تا شەڕ هەڵدەگیرسا، ئەو نامەکەى ئەزبەر دەکرد .
لالە درزبووەکە وێنەى خەیاڵى ئەمى بەسەر دیوارەکەوە پەخش دەکردەوە، بەڵام ئەو درزەى لالەکە بەسەر وێنەکەوە زۆر جوان دیارنەبوو، تا بە ووردى لێى نەڕوانى، بە کورتى و بە کوردى ئەم لە لالەکەى دەکرد کە درزی تێکەوتبێ، ئەمجارەیان خۆشى زانیبووى دەسکەوتەکانى ئەشق وەک شۆڕشەکان گیان فیدایى زۆرى دەوێت، کە چەشەیکى تاڵى هەیە لە بانەرۆژدا .
