لەسەر جوڵاندنی کەیسی رێگریکردن لەسەرۆکی پەرلەمان، پارتی دیموکراتی کوردستان وەڵامی داواکاری گشتی سلێمانی دەداتەوەو داوایەکیشی ئاراستە دەکات.
ماوەی چەند مانگێکە داواکاری گشتی سلێمانی، سکاڵای یاسایی لەسەر دۆسێی رێگریکردن لەسەرۆکی پەرلەمانی کوردستان لەدادگا جوڵاندووە، دادوەر بەختیار ئەمین سەرۆکی فەرمانگەی داواکاری گشتی سلێمانیش رایگەیاندووە: "ئەو کارەمان بەئەرکی خۆمان زانیوە، چونکە بەپێی یاسا رێگریکردن لەھەر فەرمانبەرێک کە راسپێردراوبێت بەخزمەتی گشتی، تاوانە".
لەسەر ئەو بابەتەش، ڤەمان فەیسەڵ ئەندامی فراکسیۆنی زەرد لەپەرلەمانی کوردستاندا، بە SNNی راگەیاند: جوڵاندنی کەیسی رێگریکردن لەیوسف محەمەد لەلایەن داواکاری گشتی سلێمانییەوە، وەک حاڵەتێکی زۆر ئاسایی لێی دەڕوانین، بەڵام ئەو رێگریکردنەکە پەیوەندی بەو رووداوانەوە ھەبوو کە لەمانگی تشرینی یەکەمی رابردوو روویداوە.
وتیشی: "جوڵاندنی ئەم کەیسە رەھەندێکی سیاسی لەپشتەوەیە، ئەگەرنا بۆ لەسەر رووداوی بارەگا سوتاوەکانی پارتی و رشتنی خوێنی دەیان کەس، داواکاری گشتی سکاڵای تۆمار نەکرد".
پارتی ھۆکاری رێگریکردن لە گەڕانەوەی د.یوسف محەمەد سەرۆکی پەرلەمانی کوردستان بۆسەر کارەکەی، پەیوەستکردووە بەخۆپیشاندان و ناڕەزایەتییەکانی مانگی تشرینی یەکەم، لەبارەی ئامادەبوونی پارتیش لەبەردەم دادگا لەسەر ئەو کەیسە، پەرلەمانتارەکەی پارتی وتی: "ئەو کاتەی دادگاییەکە بەڕێوەچوو، پارتی ھەڵوێستی خۆی دەبێت و یاساناسەکانمان کاری خۆیان دەکەن".
وتیشی: "پارتی بەڵگەی زۆر بەھێزی بەدەستەوە لەبەردەم دادگا ئاشکرای بکات، بۆیە ھیچ ترس و کێشەیەکمان نییە لەجوڵاندنی ئەو کەیسە، ئەوانەی کێشە بۆ ئەم وڵاتە دروست دەکەن، ئەوانەن کە رێککەوتنیان لەگەڵ پارتی کردووەو  پابەندنی رێککەوتنەکە نەبوون".
