له‌كاتێكدا خۆرهه‌ڵاتی ناوه‌ڕاست ده‌كوڵێ و رووداوه‌كان به‌ ئاراسته‌ی ته‌قینه‌وه‌ی سه‌رتاسه‌ری و گڕكانی گه‌وره‌ ئاراسته‌یان گرتووه‌، دوای خۆپیشاندانه‌كانی حه‌ڤده‌ی شوبات و رۆژانی دواتر، جارێكیتر خۆپیشاندان بۆ گۆڕانكاری ریشه‌یی له‌ سیستمی سیاسی هه‌رێمی كوردستان ده‌ستیپێكرده‌وه‌.
هه‌رچه‌نده‌ له‌ رووكاردا، خواستی سه‌ره‌تایی خۆپیشانده‌ران ده‌سته‌به‌ركردنی مووچه‌ی فه‌رمانبه‌ران بوو، به‌ڵام له‌ ناوه‌ڕۆكدا چاككاری و گۆڕانكاری ریشه‌ییه‌ له‌ حوكمڕانی هه‌رێم.
خۆپیشاندانه‌كان جارێكیتر روناكیان خسته‌وه‌ سه‌ر ئه‌م وانه‌ گرنگه‌ ئه‌ویش: ئه‌زموونی حوكمڕانی هه‌رێم شكستی خواردوه‌!
ئه‌م حوكمڕانییه‌ شایسته‌ی به‌رده‌وامی نییه‌ و نوخبه‌ی ده‌سه‌ڵاتدار شایسته‌ی ده‌سه‌ڵاتداری نین.
زوڵم و سته‌می نوخبه‌ی ده‌سه‌ڵاتدار هه‌موو سنوورێكی تێپه‌ڕاندووه‌ و ته‌حه‌مولی زوڵم لێكراوان خه‌ریكه‌ كۆتایی دێت.
بۆیه‌، داخوازی خۆپیشانده‌ران عادیل و ره‌وایه‌، به‌ڵام كاره‌ساته‌كه‌ ئه‌مه‌یه‌: نوخبه‌ی ده‌سه‌ڵاتدار ئاگای له‌ غه‌زه‌ب و توڕه‌یی زۆرینه‌ی زوڵم لێكراوان نییه‌.
ئه‌م نوخبه‌یه‌ له‌ شیوێك ده‌ژین و زۆرینه‌ی خه‌ڵكی كوردستان له‌ شیوێكیتر.
بارودۆخه‌كه‌ هه‌ستیار و مه‌ترسیداره‌.
پرۆسه‌ی سیاسی و دیالێكتیكی په‌یوه‌ندی نێوان هێزه‌ سیاسییه‌ سه‌ره‌كییه‌كان به‌ بنبه‌ست گه‌یشتووه‌.
به‌رپرسی سه‌ره‌كی ئه‌م بارودۆخه‌ پارتی دیموكراتی كوردستانه‌، چونكه‌، كلیلی ده‌سه‌ڵات و جومگه‌ سه‌ره‌كییه‌كانی حوكمڕانی و سه‌روه‌ت و سامانی هه‌رێم لای پارتییه‌.
پێویسته‌ پارتی و سه‌رۆكایه‌تییه‌كه‌ی له‌ ئاستی هه‌ستیاری بارودۆخه‌كه‌ هه‌ڵوێست وه‌رگرن و هاوشانی هێزه‌ سیاسییه‌ سه‌ره‌كییه‌كان بگه‌ین به‌ رێككه‌وتن و پرۆژه‌ی چاره‌سه‌ری خێرا و عه‌مه‌لی.
ئه‌گه‌ر ئه‌م سه‌ركێشی و بێباكییه‌ی پارتی به‌رده‌وام بێت، هه‌رێم ناتوانێت یه‌كده‌نگ و یه‌كده‌ست رووبه‌ڕووی قه‌یرانه‌كانی خۆرهه‌ڵاتی ناوه‌ڕاست و ناوچه‌كه‌ ببێته‌وه‌ و بارودۆخه‌كه‌ ئاڵۆزتر ده‌بێت و ده‌رگا به‌ڕووی گریمان و پێشهاتی مه‌ترسیداردا ده‌كرێته‌وه‌.
به‌رپرسی یه‌كه‌م و سه‌ره‌كی ئه‌م شكسته‌ گه‌وره‌یه‌ش پارتی دیموكراتی كوردستانه‌.
