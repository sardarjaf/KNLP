میر تەحسین بەگ میری ئێزدییان لە كوردستان و جیهان، دوای دانانی تاجە گوڵینەی‌ ڕێز و وەفا لەسەر ئارامگەی‌ سەرۆك مام جەلال لەدەباشان، بۆ گەیاندنی پەیامی هاوخەمیان، سەردانی‌ ماڵی‌ سەرۆك مام جەلالی كردو لەلایەن هێرۆ ئیبراهیم ئەحمەد پێشوازی لێكرا.
لە دیدارێكدا، كە دکتۆر ئەحمەد بەرزنجی یاریدەدەری سكرتێری گشتی یەكێتی ئامادەی بوو، میر تەحسین بەگ میری ئێزدیان لە كوردستان و جیهان لەگەڵ دەربڕینەوەی پرسە و ماتەمینیی قوڵی بۆ لەدەستدانی سەرۆك مام جەلال، باسی لەوەكرد، ماڵئاوایی سەركردە و سیاسییەكی وەك مام جەلال، زیانێكی گەورەیە بۆ كوردستان و عیراق و ناوچەكە، وتیشی"سەرۆك مام جەلال لەئێمە رۆیشت".
تاوتوێكردنی چەند بابەتێكی دیكەی پەیوەست بەدۆخی ئێستای ناوچەكە بەگشتی و بارودۆخی ئێزدییان لەناوچە ئازادكراوەكانیان لایەنێكی دیكەی دیدارەكە بوو.
لەبەرانبەردا، هێرۆ ئیبراهیم ئەحمەد وێڕای بەخێرهێنانی میر و بابێ شێخ و ئەندامانی وەفدەكە و دەربڕینی سوپاسگوزاری بۆ گەیاندنی پەیامی هاوخەمیان، هەڵوێستی یەكێتی بۆ پشتیوانی ئێزیدییەكان دوپاتكردەوە،  لەپێناو سڕینەوەی مەینەتیی ئێزدییەكان، هاوكات ستایشی خۆڕاگریی و قوربانیدانیانی كرد لە بەگژاچونەوەی چەتەكانی داعشی تیرۆریست.
