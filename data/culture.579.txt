خانمە شاعیری رۆژهەڵات (لەیلا وەزیریی) شیعرێکی بڵاوکردەوە لە پاشکۆیەکی ئەدەبی و هونەریی و لە ژمارەی دواتر کاک ئاوات حەسەن ئەمین شتێکی لەسەر بڵاوکردەوە.
تا ئێرە ئاساییەو جێی سەرسوڕمان نییە.. بەڵام ئەوەی جێی مەخابنە ئەوەیە کاک ئاوات لە سەرەتاو بەشێکی نووسینەکەیدا نووسیویە “سه‌رنجم چووه‌ سه‌ر ناونیشانی شیعری (دێرتر له‌دێڕ)ی خاتوونی شاعیر له‌یلای وه‌زیری.
بێگومان ناونیشان پانتاییه‌كی گرنگ و كاریگه‌ر داگیر ده‌كات له‌ نه‌خشه‌ی ده‌قدا، ئه‌م ناونیشانه‌ش (دێرتر له‌ دێڕ) جۆره‌ چڕ بوونه‌وه‌یه‌كی به‌ مه‌به‌ستی تیادایه‌ كه‌ دواتر ئه‌وه‌مان بۆ ده‌رده‌خات كه‌ شاعیر نایه‌وێت به‌ ئاسانی خۆی بدات به‌ ده‌سته‌وه‌و ده‌قێكی ئاسایی بنووسیت.”
کاک ئاوات سەرسامە بەم ناونیشانە لە کاتێکدا ناونیشانەکەش هەڵەیە و رەنگە لە ئاکامی کەم ئاستی دەستەی نووسەرانی ئەو بڵاوکراوەیەوەو تێنەگەشتن لە شیعرەکەو ناونیشانەکە لە (دێر)ەوە کرابێتە (دێڕ).
خاڵی دووەم بۆ کاک ئاوات ئەوەیە گەر تۆ بەم باسە چووبیتە ناو نووسینەکەتەوەو خاڵی سەرنج بووبێت لات و بتەوێت شتێك لەسەر ئەو شیعرە بنووسیت بۆچی نەهاتوویت ناونیشانەکەمان بۆ شی بکەیتەوەو هیچ قسەیەکی لەسەر ناکەیت؟
جوانتر وا بوو کاك ئاوات لەو نووسینەدا یەکەم شت بیکردایە ئەم هەڵەیەی راست بکردایەتەوەو لەسەر وشەی (دێر) قسەی بکردایە.
ئایا مەبەست لە دێر : درەنگە وەك لە هەندێك ناوچەی کوردستان بەکاردێت یان دێری پەرستگای فەڵەکان یان مه‌به‌ست له‌ دێرینه؟ ‌تاد…… به‌ڵام دڵنیام که‌ (دێڕ) نییه،‌ چونکه‌ خۆی شاعیر له‌ تۆمارکردنی ده‌نگیدا ده‌ڵێت (دێر) پاشان له‌ رووی سیاقی گشتی شیعره‌که‌و ماناکه‌یه‌وه‌ هه‌ڵه‌ ده‌بێت گه‌ر بڵێت (دێڕ).
ئەم باسە چیرۆکی ئەو پیاوەی یاد خستمەوە کە لە جەنگدابوو و دەیویست نامە بۆ هاوژینەکەی بنووسێت و کەچی خوێندەواری نەبوو، هاوڕێکانی گوتیان چۆن نامە دەنووسیت و خوێندەواریت نییە؟ لە وەڵامدا وتی لێگەڕێن و هیچ خەمتان نەبێت هاوژینەکەم لێی تێدەگات چونکە ئەویش خوێندەواریی نییە.
ئەمەیە حاڵی دواکەوتووی کەلتوورو ئەدەب و هونەر و رۆشنبیریی کوردی ئێستا، نەتەوە بە دەست هەموو دەردەکانەوە دەناڵێنێت و لەسەروو هەمووشیانەوە (جەهل) و ئەوەش دەبێتە دەمڕاستی میللەت دەست دەکات بە جەنگان لەگەڵ مەعریفەت و بڵاوکردنەوەی جەهل، چونکه ڤایرۆس و میکرۆب لە ژینگەی نا تەندروستدا تەشەنە دەکات و دەمێنێتەوە.. راستیان فەرمووە گەر بتەوێت ئاستی پێشکەوتن و هوشیاری و شارستانی هەر میللەتێك بزانیت ئەوا بزانە ئەدەب و هونەریان لە چ ئاستێکدایە!
من قسەم لەسەر ئەوە نییە تا چەند ئەو شیعرە توانیویەتی بە دوای ئەو زمانە پەنهانەی ناو زمانی ئاسایی بگەڕێت و بیدۆزێتەوە!
چەندێك پارادۆکسەکان لە شوێنی خۆیاندان یان نا؟ چەندێك تەعبیر لە موعاناتەکانی خودی شاعیرو لاوان و تاکەکانی رۆژهەڵات دەکات لە ژێر تارمایی داگیرکاریداو بزر کردنی ئازادی و ناسنامە!
چەندێك وێنەی سوریالی نوێ و سەرنجڕاکێشی تێدا کێشراوە!
یاخود بە دیوەکەی تردا چەندێك زمانەکە گرێیاوی و رەکیکە، یان تێکەوتنی هەڵەی ڕێزمانی وەك ئەوەی دەڵێت (قژەکانم ئاڵۆز) کە هەرگیز قژ لە زمانی کوردی و زمانەکانی تریشدا کۆ ناکرێتەوەو هەر دەگوترێت قژم- قژی – قژمان– قژیان، جا گەر یەك تاڵ بێت و یان هەموو تاڵەکان بێت.
بەڵام گەر مەبەستی لە هەموو مووەکانی لەشی مرۆڤ بووایە ئەوا ئەو کات کۆ دەکرایەوەو دەگوترا مووەکانم.
یان له‌ جێیه‌کی تردا ده‌ڵێت: (بێ مردووه‌ی له‌شم) له‌ بری ئه‌وه‌ی بڵێت: نه‌مردووه‌ی له‌شم..
