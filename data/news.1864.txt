وەزارەتی ناوخۆی عێراق ئاشكرایدەكات، كە هێزەكانی ئاسایشی پارێزگای دیالە لەماوەی هەفتەیەكدا توانیویانە سێ شانەی نوستووی سەر بە گروپی تیرۆریستی داعش دەستگیر بكەن.
لە بەیانامەیەكدا سەعد مەعن، وتەبێژی وەزارەتی ناوخۆی عێراق رایگەیاند، یەكێك لەو شانە تیرۆریستیانە لەكاتی ئامادەكردنی بۆمبێكی چێندراودا لە میقدادیە دەستگیركراوە، كە بە نیاز بووە هێزە ئەمنیەكان و هێڵی كارەبای نێوان ئێران و عێراق بكەنە ئامانج.
هێما بەوەشكراوە، كە دوای دەستگیركردنیان تاوانبارەكان دانیان بە تاوانەكەیاندا ناوە و بەرپرسیارێتی خۆیان بەرامبەر بە پێنج تەقینەوەی پارێزگاكە نیشانداوە.
جێی ئاماژەیە لە ماوەی رابردووشدا ئاسایشی پارێزگای دیالە دەستگیركردنی ژمارەیەك چەكداری سەر بە رێكخراوی تیرۆریستی داعشی لە ناوچەكانی مەنسوریە و مورادیە و نەدا و حەوزلسدور راگەیاند كە دەستیان لە چەندین كردەوەی تیرۆریستیدا هەبوو.
