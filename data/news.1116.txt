هێلاری كلنتۆن بە بردنەوەی دەنگی پێویستی نوێنەران تا ببێتە كاندیدی دیموكراتخوازەكان بۆ پۆستی سەرۆكایەتی ئەمریكا سەركەوتنێكی مێژوویی بەدەستهێنا، بەڵام پێویستە ئەوە بزانرێت هێلاری تاكە ژن نییە كە كاندیدی پۆستی سەرۆكایەتی بووبێت، بەڵكو 144 ساڵ لەمەوبەر خاتوونێكی تر بەناوی " ڤیكتۆریا وودهۆل" چالاكوانی بواری مەدەنی كاندید بووە بۆ ئەو پۆستە.
وودهۆل سەرەتای ژیانی بە هەژاری دەستپێكرد بەڵام دواجار لەڕێی كارەكەیەوە كە " چارەسەركاری موگناتیسی" بوو توانی ببێتە كەسێكی دەوڵەمەند، لەحەفتاكانی سەدەی نۆزدەهەمدا پەیوەندی كرد بە " بزوتنەوەی رۆحی لەئەمریكا".
ئەو خانمە ئەمریكییە بەهاوكاری خوشكەكەی كەناوی " تینیسی" بوو توانی وەك یەكەم ژن سەرپەرشتی كۆمپانیایەكی بواری دارایی بكات لە وۆڵ ستریت، هەروەك یەكێك بووە لەو ژنانەی كە سەرپەرشتی دەركردنی رۆژنامەیەكی تایبەت بەچالاكییەكانی خۆی كردووە بەناوی " وود هۆڵ ئاند كالفێنز ویكلی".
رۆژنامەكە یەكەم ژمارەی لە ساڵی 1870 چاپكراو رۆڵێكی بەرچاوی گیڕا لە بڵاوكردنەوەی چالاكی و بیروبۆچوونەكانی وودهۆڵ، هەر ئەوەش پشتیوانییەكی باشی بۆ دروستكرد لەپێناو خواستە سیاسییەكانیدا.
لەترۆپكی چالاكییە سیاسی و مەدەنییەكانی وودهۆل لە 10ی ئایاری 1872 لەسەر پشكی "پارتی مافی یەكسان" بووە یەكێك لەپاڵێوراوەكان بۆ پۆستی سەرۆكایەتی ئەمریكا بەوەش بووە یەكەم ژن لەمێژووی ئەمریكا كە خۆی بۆ باڵاترین پۆست لەو وڵاتەدا كاندید كرد.
چەند رۆژێكی كەمیش بەر لەدەستپێكردنی هەڵبژاردنی سەرۆكایەتی ، پۆلیسی ئەمریكا وودهۆل-ی دەستگیركرد بەتۆمەتی بڵاوكردنەوەی بابەتێك لە رۆژنامەكەیدا لەسەر پەیوەندییەكی ناشەرعی نێوان هنری وۆرد-ی وەزیرو ئەلیزابێس تیلتۆن-ی هاوسەری یەكێك لەهاوڕێكانی هنری، ئەو كاتیش هێندەی تیشك خرایە سەر ئەو دۆسێیە هێندە گرنگی نەدرا بە كاندیدكردنی وودهۆل بۆ پۆستی سەرۆكایەتی ئەمریكا.
سەرباری ئەو دۆسێیانەش، دواجار ڤیكتۆریا وودهۆل نەیتوانی دەنگی پێویست بەدەستبهێنێت بۆ بردنەوەی پێشبڕكێی سەرۆكایەتی كۆماری ئەمریكا، ساڵی 1927 و نزیك لەتەمەنی 90 ساڵی وودهۆڵ كۆچی دوایی كرد.
لەئێستاشدا پرسیار ئەوەیە ئایا هێلاری كلنتۆن دەتوانێت ئەو بەربەستە بشكێنێت و وەك یەكەم ژن ببێتە سەرۆكی ئەمریكا، وەڵامی ئەو پرسیارە تەنها دوای راگەیاندنی ئەنجامی  58 هەمین خولی هەڵبژاردنی سەرۆكایەتی ئەو وڵاتە دەدرێتەوە كە وابڕیارە رۆژی 8ی تشرینی دووەمی ئەمساڵ بۆ دەستنیشانكردنی 45 هەمین سەرۆكی ئەمریكا بەڕێوە بچێت.
