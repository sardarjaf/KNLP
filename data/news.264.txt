ئه‌نتۆنی گیدینز له‌ كتێبی "له‌و دیو چه‌پ‌و راسته‌وه‌" كه‌ له‌ ساڵی 1994دا له‌ كامبریج چاپی یه‌كه‌می كردووه‌، دوای ئاخاوتنێكی زۆری نێوان چه‌پ‌و راست، لیبرالیزم‌و كۆنسێرڤه‌تیزم؟، مۆدێرنیزم‌و نه‌ریتگه‌رایی، دیموكراسی‌و تۆتالیتاریزم، سۆشیالیزم‌و سه‌رمایه‌دا‌ری، باسی ده‌وڵه‌تی ره‌فاهیه‌ت‌و خێرو ئاسووده‌یی هه‌مووان ده‌كات واته‌ Welfare State.
مێژووی‌ باسكردنی ئه‌م جۆره‌ ده‌وڵه‌ته‌ش ده‌گه‌ڕێته‌وه‌ بۆ سه‌رده‌می جه‌نگی دووه‌می جیهانی كه‌ له‌و كاته‌دا راپۆرتی بێڤه‌ریج به‌ریتانیا پێشنیاری چاره‌سه‌رێكی تا ئه‌و كاته‌ ئه‌نجامنه‌دراوی كرد وه‌كو به‌شێك له‌ بیناكردنه‌وه‌ی‌ فراوانتری بواری كۆمەڵایه‌تی‌و ئابووری.
سه‌ركه‌وتن له‌ جه‌نگی دووه‌مدا جۆرێك له‌ دڵنیایی بۆ ده‌وڵه‌تانی سه‌ركه‌وتوو كه‌ به‌ریتانیاش یه‌كێكبوو له‌وان هێنایه‌ ئاراوه‌و ئه‌و پێشنیاره‌ بوو به‌ نه‌خشه‌ رێگای ده‌وڵه‌تی خۆشی‌و ره‌فاهیه‌تی هه‌مووان له‌و وڵاته‌دا.
مه‌به‌ست له‌ ده‌وڵه‌تی ره‌فاهیه‌ت‌و خۆشی‌و ئاسووده‌یی هه‌مووان سیستمێكه‌ كه‌ حكومه‌ت تیایدا پرۆژه‌ی‌ به‌رپرسیارێتی سه‌ره‌كی داده‌نێت‌و ده‌خاته‌ ئه‌ستۆی خۆی بۆ پێشكه‌شكردنی  سه‌لامه‌تی كۆمه‌ڵایه‌تی‌و ئابووری بۆ دانیشتوانی وڵاته‌كه‌ی‌ ئه‌ویش به‌ رێگای پێدانی مووچه‌‌و سوودی كۆمه‌ڵایه‌تی‌و، چاره‌سه‌ری پزیشكی‌و چاودێری ته‌ندرووستی بێبه‌رامبه‌رو، خوێندنی خۆڕایی‌و، كار‌و، شوێنی ژیان‌و نیشته‌جێبوون بۆ هه‌مووان.
ئه‌م شتانه‌ به‌ جۆرێك باس ده‌كران، له‌ ساڵی 1948دا رۆژنامه‌ی‌ تایمز له‌ سه‌روتارێكدا رایگه‌یاند: ئه‌م پێشكه‌شكردنانه‌ سه‌لامه‌تی‌و دڵنیایی هه‌مووان له‌ بێشكه‌وه‌ بۆ گۆڕ دابین ده‌كات".
چه‌مكی ده‌وڵه‌تی ره‌فاهیه‌ت‌و خۆشی‌و ئاسووده‌یی گشتی رووبه‌ڕووی ململانێ ده‌بووه‌وه‌ له‌نێوان ئه‌وانه‌ی‌ لایه‌نگری نه‌ریتی لیبرالیزم بوون له‌گه‌ڵ ئه‌وانه‌ی‌ داواكاری ده‌وڵه‌تی یه‌كسانیبوون.
ئه‌مه‌ بێجگه‌ له‌وه‌ی‌ هه‌ر یه‌كه‌ له‌ چه‌پ‌و راستیش هه‌ریه‌كه‌ به‌ جۆرێك ره‌حنه‌یان له‌م جۆره‌ ده‌وڵه‌ته‌ ده‌گرت.
بۆ نموونه‌ بارودۆخی دوای شه‌ڕ كه‌ قه‌یرانی ئابووری به‌ دوای خۆیدا هێنا رێگر بوو له‌به‌رده‌م ئه‌و چكسازی‌و پێشكه‌شكردنانه‌ی‌ كه‌ ده‌بوو بكرێت له‌ پێناوی‌ ره‌فاهیه‌ت‌وخۆشی‌و ئاسووده‌یی‌وخۆشگوزه‌رانی خه‌ڵكدا.
له‌ به‌ریتانیادا كه‌ له‌ ساڵی 1974-1979پارتی كرێكاران له‌ ده‌سه‌ڵاتدا بوو، له‌ ساڵی 1976 دووچاری قه‌یرانی دارایی هات ئه‌وه‌ش وایكرد كه‌ وڵات پێویستی به‌ جۆرێكی تر له‌ به‌ڕێوه‌بردن بێت به‌ تایبه‌تی له‌و ماوه‌یه‌دا، بنه‌ماكانی ده‌وڵه‌تی ره‌فاهیه‌ت‌وخۆشی‌و ئاسوده‌یی گشتی پاشه‌ كشه‌ی‌ كردبوو، بارودۆخه‌كه‌ پێویستی به‌ جۆرێك له‌ چاكسازی‌و بیناكردنه‌وه‌ هه‌بوو، ئه‌وه‌ش مانای دووباره‌ بیناكردنه‌وه‌ی‌ ئه‌و جۆره‌ ده‌وڵه‌ته‌ بوو.
له‌م رووه‌وه‌ باڵی راست كه‌ پارتی كۆنسێرڤه‌تیڤی به‌ریتانیا بوو باشتر وه‌ڵامی داواكارییه‌كانی خه‌ڵكی دایه‌وه‌ ئه‌وه‌ش وای لێكرد كه‌ له‌ هه‌ڵبژاردنی 1979دا سه‌ركه‌وتن به‌ده‌ست بهێنێت‌و له‌م باره‌شدا ئه‌م پارته‌ راستڕه‌وه‌ كه‌وته‌ ریفۆرمكردن‌و راپۆرته‌كه‌ی ساڵی 1942ی سه‌باره‌ت به‌ ده‌وڵه‌تی ره‌فاهیه‌ت‌وخۆشی‌و ئاسوده‌یی گشتی كرده‌ نه‌خشه‌ی كارو سیتسێمی نامه‌ركه‌زییه‌تی به‌ڕێوه‌بردن‌و ئابووری دامه‌زراند.
بێگومان كاتێ ئه‌نتۆنی گیدینز باسی سیتسێمه‌كانی به‌ڕێوه‌بردن‌و ده‌وڵه‌تداری ده‌كات به‌ چاوی ره‌خنه‌وه‌ سه‌یر ده‌كات‌و كاتێ باسی ده‌وڵه‌تی ره‌فاهیه‌ت‌وخۆشی‌و ئاسوده‌یی گشتی ده‌كات، نموونه‌ به‌ به‌ریتانیا ده‌هێنێته‌وه‌، به‌ڵام پێی وایه‌ ئه‌م ده‌وڵه‌ته‌ش ناتوانێت ویسته‌كانی خه‌ڵك وه‌كو ئه‌وه‌ی‌ كه‌ ده‌خوازن‌و ته‌نانه‌ت وه‌كو ئه‌وه‌شی كه‌ ده‌شێت جێبه‌جێ بكات، هه‌روه‌ك ده‌وڵه‌تی سویدی كه‌ به‌ ده‌وڵه‌تی یه‌كسانی گشتی ناو ده‌برێت هێشتا جێگای ده‌یان جۆری نایه‌كسانییه‌و چه‌ندین شێوازی‌ نه‌بوونی عه‌داله‌تی تێدا ده‌بینرێت.
نموونه‌ی‌ سۆڤیه‌ت‌و ئه‌وروپای رۆژهه‌ڵاتیش كه‌ به‌ناوی‌ سۆشیالیزمه‌وه‌ بوون جۆرێكی تر بوون له‌ سیستێمی تۆتالیتاری‌و، لیبرالیزمی رۆژئاواش نه‌یتوانیووه‌ یه‌كسانی‌و عه‌داله‌تی كۆمه‌ڵایه‌تی وه‌كو ئه‌وه‌ی‌ كه‌ ده‌بێت دابین بكات‌و رۆحی مرۆڤ له‌ هه‌موو جۆره‌ كۆت‌و پێوه‌ندێك رزگار بكات.
كۆی ئه‌م سیستێمانه‌ش له‌ نێوان چه‌پ‌و راستدا دابه‌ش ده‌بن كه‌ سه‌رباری جیاوازی‌ له‌ سرووشت‌و شێوازی‌ كاركردن‌و ئاستی هه‌وڵدان بۆ جێبه‌جێكردنی داواكارییه‌كانی خه‌ڵك هێشتا هیچ كام له‌م سیستێمانه‌ نموونه‌یی نین.
دیاره‌ مه‌به‌ستمان له‌م قسه‌یه‌ش ئه‌وه‌ نیه‌ بڵێین ئه‌و سیستێمه‌ نموونه‌یه‌ی له‌ خه‌یاڵی زۆربه‌ماندایه‌ جۆرێكه‌ له‌ یۆتۆپیا، یان كۆمارێكی خه‌یاڵیه‌ وه‌كو ئه‌وه‌ی تۆماس مۆر، یان شاری هه‌ره‌ ته‌واوی‌ فارابی.
نه‌خێر ئێمه‌ باسی یۆتۆپیاو شاری خه‌یاڵی‌و شاری هه‌ره‌ ته‌واو ناكه‌ین به‌ڵكو باسی سیستێمێكی سیاسی ئیداری ده‌كه‌ین له‌سه‌ر زه‌مینه‌ی‌ واقیع كه‌ جۆرێك له‌ عه‌داله‌ت‌و یه‌كسانی تێدا بێت‌و تیایدا سوكایه‌تی به‌ بوون‌و كه‌رامه‌تی ئینسان نه‌كرێت.
له‌م رووه‌وه‌ ئه‌نتۆنی گیدینز " له‌ ئه‌و دیو چه‌پ‌و راسته‌وه‌" باسی ئه‌گه‌ری سێیه‌م ده‌كات كه‌ به‌لای ئه‌وه‌وه‌ دروستكردنی جۆرێكی تره‌ له‌ سیستێمی فه‌رمانڕه‌وایی كه‌ جیاواز بێت له‌ سیستێمی درووستكراوی‌ كه‌لتوورو عه‌قڵی چه‌پ‌و سیستێمی درووستكراو و به‌رهه‌می كه‌لتوورو عه‌قڵی راست.
دیاره‌ ئاگاداری‌ ئه‌وه‌شین كه‌ تۆنی بلێری سه‌رۆك وه‌زیرانی پێشتری به‌ریتانیا باسی له‌ رێگای سێیه‌م كرد.
دیاره‌ درووستكردنی سیستێمێكی له‌م جۆره‌ش هێزو بكه‌ری تایبه‌تی خۆیی ده‌وێت كه‌ ده‌شێ له‌ ئاستێكی تردا مه‌به‌ست بكه‌رێك بێت له‌و دیو چه‌پ‌و راسته‌وه‌ كه‌ ئه‌و بكه‌ره‌ش ده‌شێ به‌ هێزی سێیه‌میش ناوببرێت كه‌ هێزی عه‌قڵی‌و فیكری‌و هێزی فیزیكی یان مرۆیش ده‌گرێته‌وه‌.
به‌ تایبه‌تی كاتێ گیدینز باسی ئامانج یان مه‌به‌ستی حكومه‌تی باش ده‌كات، پێی وایه‌ ئه‌و حكومه‌ته‌ پێویسته‌ به‌ دوای به‌هێزكردنی ئاسووده‌یدا بچێت‌و خۆشی‌و ئاسووده‌ی‌ تاكه‌كه‌سی‌و كۆمه‌ڵایه‌تیش ده‌بێ له‌م رێگایه‌وه‌ پێناسه‌ بكرین.
هه‌روه‌ك ده‌ڵێت با ئێمه‌ ئه‌وه‌ په‌سه‌ند بكه‌ین كه‌ ئاسووده‌یی به‌هۆی ئاسایشی عه‌قڵ‌و جه‌سته‌وه‌، به‌هۆی رێزی خۆگرتنه‌وه‌، له‌گه‌ڵ هه‌ل ره‌خساندن بۆ به‌ واقیعیبوونی خودو توانا بۆ خۆشه‌ویستی پته‌وو به‌هێز ده‌كرێت (ئه‌نتۆنی كیدینز: له‌و دیو چه‌پ‌و راسته‌وه‌- چاپی ئینگلیزی‌،ل:180)، بێگومان ئه‌وه‌ ئاشكرایه‌ كه‌ مرۆڤ له‌ ململانێی به‌رده‌وامدا بووه‌ له‌ پێناوی‌ گه‌یشتن به‌ ئاسووده‌ییدا، هه‌روه‌ك ئاسووده‌یی به‌هایه‌كی گه‌ردوونی هه‌یه‌‌و ئه‌م به‌هایه‌ش له‌سه‌رده‌می ئه‌رستۆوه‌ باس كراوه‌و له‌ هه‌موو سه‌رده‌مه‌كانداو تاكو ئێستای له‌سه‌رده‌می مۆدێرنێته‌ش دیسان مرۆڤ به‌ دوایدا ده‌گه‌ڕێت‌و ده‌یه‌وێت پێی بگات.
ئه‌گه‌ر له‌سه‌رده‌می دێریندا والێكدرابێته‌وه‌ كه‌ چالاكیه‌ خاوێنه‌كانی رۆح ئاسووده‌یی‌و نه‌ریته‌ توندو چه‌قبه‌ستووه‌كانی پێكه‌وه‌ به‌ستبێت، به‌ڵام هێشتا ئه‌وه‌ ئاشكرایه‌ كه‌ ئاسووده‌یی وه‌كو هۆكارو بابه‌تی رزگاربوون شتێك بووه‌ له‌په‌ره‌سه‌ندندا بێت، به‌ڵام له‌لایه‌ن ئه‌و هێزانه‌ی په‌ره‌سه‌ندنه‌وه‌ كه‌ دامه‌زراوه‌ مۆدێرنه‌كان له‌ جیهاندا به‌رهه‌میان هێناون‌و بواریان پێداون، سه‌ركوت ده‌كرێت‌و بواری به‌دیهاتنی نادرێت.
ئه‌مه‌ش ئه‌وه‌مان بۆ ئاشكرا ده‌كات ئه‌گه‌ر ئازادی‌و یه‌كسانی‌و عه‌داله‌تی كۆمه‌ڵایه‌تی‌و پارستنی كه‌رامه‌تی مرۆڤ به‌ گشتی‌و دابین كردنی هه‌موو ئه‌و بنه‌مایانه‌ی‌ كه‌ بۆ ژیانێكی پڕ كه‌رامه‌ت پێویستن كه‌ هه‌ندێ پێیان وایه‌ ئه‌وه‌ له‌ سایه‌ی‌ سیستێمی ده‌وڵه‌تی ره‌فاهیه‌ت‌وخۆشی‌و ئاسووده‌یی گشتیدا ده‌بێت‌و هه‌ندێكی تر پێیان وایه‌ له‌ سایه‌ی سۆشیالیزم‌و هه‌ندێ له‌ سایه‌ی لیبرالیزم‌و هه‌ندێكی تریش له‌ سایه‌ی ده‌وڵه‌تی یه‌كسانیدا ده‌بێت، كه‌ دیاره‌ هه‌ریه‌كه‌ له‌م سیستێمانه‌ له‌ ئاستێكدا ده‌توانن به‌شێك له‌ ویسته‌كانی مرۆڤ به‌دیبهێنن كه‌ هه‌موو ئه‌مانه‌ له‌وه‌دا كۆده‌بێته‌وه‌ داخۆ كامیان زیاترین ئاست له‌ ئاسووده‌یی بۆ مرۆڤ ده‌سته‌به‌ر ده‌كه‌ن چونكه‌ ئاسووده‌یی ئه‌نجامی بوونی ده‌وڵه‌تی باشه‌ به‌ چه‌مكی گیدینز.
به‌ڵام له‌سه‌روی هه‌موو ئه‌مانه‌وه‌ وه‌كو گوتمان ئه‌وه‌ ئاشكرایه‌ كه‌ ئاسووده‌یی له‌لایه‌ن دامه‌زراوزه‌كانی كۆمه‌ڵگه‌ی‌ مۆدێرن یان هاوچه‌رخه‌وه‌ سه‌ركوت ده‌كرێت، ئه‌مه‌ش له‌ ئاستێكی تردا ئه‌وه‌ ده‌گه‌یه‌نێت كه‌ ئاسووده‌یی نموونه‌یی‌ ته‌نیا له‌ یۆتۆپیادا ته‌سه‌ور ده‌كرێت.
به‌ڵام ئه‌وه‌ش چاره‌نووسی مرۆڤه‌ ده‌بێ به‌ هه‌موو شێوه‌یه‌ك هه‌وڵبدات ده‌وڵه‌ت‌و دامه‌زراوه‌كانی به‌ڕێوه‌بردنی خۆی نزیك بكاته‌وه‌ له‌و یۆتۆپیاوه‌ واته‌ كۆماری خه‌یاڵی یان شاری هه‌ره‌ ته‌واو بۆ به‌ده‌ستهێنانی زیاترین ئاستی ئاسووده‌یی.
ئه‌نجا ئایا كێ ئه‌وه‌ ده‌كات بێگومان ئه‌وه‌ هه‌ر مرۆڤ خۆیه‌تی، كه‌ هه‌رچۆن له‌ لایه‌كه‌وه‌ ئاسووده‌یی سه‌ركوت ده‌كات له‌ رێگای به‌رهه‌م‌و دامه‌زراوه‌كانی مۆدێرنێته‌وه‌ یان له‌ رێگای داب‌و نه‌ریت‌و عه‌قڵی داخراوو كه‌لتووری دواكه‌وتووه‌وه‌، به‌ هه‌مان شێوه‌ به‌ڵام به‌ ئاراسته‌یه‌كی تر كۆشش ده‌كات بۆ درووستكردنی كۆمه‌ڵگه‌یه‌كی ئه‌وتۆ كه‌ زه‌مینه‌ی‌ گه‌یشتن به‌ ئاسووده‌یی تێدا فه‌راهه‌م ببێت.
ئێمه‌ ده‌زانین ئه‌وه‌ی‌ كه‌ له‌سه‌ره‌وه‌ باسمان كرد، كه‌  به‌ پێی بۆچوونێك له‌ ئاسووده‌یی گشتیدا چڕده‌بێته‌وه‌، له‌ رێگای درووستكردنی یه‌كێك له‌و جۆرانه‌ی‌ ده‌وڵه‌ته‌وه‌ ده‌بێت كه‌ له‌سه‌ره‌وه‌ باسمان كردن، ئه‌گه‌رچی ئه‌وه‌ش ئاشكرایه‌ كه‌ ده‌وڵه‌ت وه‌كو به‌رزترین دامه‌زراوی ده‌سه‌ڵات خۆی له‌ ئاستێكدا بكوژی ئازادی‌و ئامرازی سه‌ركوت كردن‌و به‌ربه‌ستی به‌رده‌م ئاسووده‌یشه‌، هه‌رچه‌نده‌ پێشتر ئێمه‌ ئاماژه‌مان بۆ ئه‌وه‌ كرد كه‌ گیدینز باسی ده‌وڵه‌تی باش ده‌كات هه‌رچه‌نده‌ به‌ بڕوای من ئه‌م قسه‌یه‌ش زۆر رێژه‌ییه‌و ئه‌ستمه‌ بتوانرێت هێندێ پێوانه‌و سنووربه‌ندی بۆ ئه‌وه‌ دابنرێت كه‌ ئه‌گه‌ر ده‌وڵه‌تێك به‌م جۆره‌ بوو ئه‌وه‌ ده‌وڵه‌تی باشه‌و ئه‌گه‌ر به‌م جۆره‌ش نه‌بوو ئه‌وه‌ ده‌وڵه‌تی خراپه‌.
كه‌واته‌ ده‌توانین بڵێین هه‌موو ده‌سه‌ڵاتێك بكوژی به‌شێك له‌ ئازادییه‌كانی مرۆڤه‌ كه‌ ده‌شێ ئه‌وه‌ش به‌ جۆرێك به‌شداری بكات له‌ سه‌ركوت كردنی ئاسووده‌یدا.
ئێمه‌ پێشتر باسی رێگایه‌كی ترمان كرد بۆ گه‌یشتن به‌و ئاسووده‌ییه‌ كه‌ له‌ ده‌وڵه‌تی ره‌فاهیه‌ت‌وخۆشی‌و ئاسوده‌یی گشتیدا به‌دیدێت.
له‌و ئاقاره‌شدا ئاماژه‌مان بۆ جۆره‌كانی تری ده‌وڵه‌ت كرد كه‌ هه‌ریه‌كه‌یان ده‌شێت به‌جۆرێك ‌و به‌ رێژه‌ی‌ جیاواز كار بكات بۆ فه‌راهه‌مكردنی زه‌مینه‌ی‌ به‌رهه‌مهێنانی ئاسووده‌یی گشتی به‌ تایبه‌تی ده‌وڵه‌تی لیبراڵ‌و ده‌وڵه‌تی یه‌كسانی‌و ده‌وڵه‌تی سۆشیالیستی.
ئایا له‌ لای نه‌ته‌وه‌ بێ ده‌وڵه‌ته‌كان چۆن سه‌یری ئاسووده‌یی گشتی ده‌كرێت؟ ئایا ده‌شێ له‌ ده‌ره‌وه‌ی‌ بوونی ده‌وڵه‌ت باسی جۆرێكی تر له‌ دامه‌زراو بكرێت كه‌ رۆڵی ده‌وڵه‌تی ره‌فاهیه‌ت‌وخۆشی‌و ئاسوده‌یی گشتی ببینێت؟ به‌ بۆچوونی من نه‌خێر، چونكه‌ ئاسووده‌یی به‌بێ گه‌یشتنی رۆحی كۆمه‌ڵگه‌ به‌ ئاستی ره‌های خۆی له‌ ئازادی ناتوانێت گوزارشت له‌ خۆی بكات، هه‌ر رۆحێكیش نه‌توانێت ئازادانه‌ گوزارشت له‌ خۆی بكات مانای وایه‌ ئه‌و زه‌مینه‌ی‌ نییه‌ كه‌ تێیدا به‌دوای ئاسوده‌یدا بگه‌رێت یان ته‌نانه‌ت ئه‌گه‌ر به‌ دوای ئاسووده‌یشدا بگه‌ڕێت ئه‌وه‌ ناتوانێت به‌ده‌ستی بهێنێت.
له‌بارێكی وه‌هاشدا كه‌ رۆح ناتوانێت گوزارشت له‌ خۆی بكات، ئه‌وا له‌باری هه‌ڵچووندا دووچاری لادان ده‌بێت.
ئه‌وه‌ی‌ له‌م ساڵانه‌دا له‌ كۆمه‌ڵگه‌ی‌ كوردیدا ده‌گوزه‌رێت راست‌و درووست ده‌رئه‌نجامی لادانی رۆحی گشتی كۆمه‌ڵگه‌یه‌، چونكه‌ ئه‌و رۆحه‌ گشتیه‌ی كۆمه‌ڵگه‌ی‌ كوردی كه‌ گه‌یشتۆته‌ قۆناغی هه‌ڵچوون‌و بڵندبوون ناتوانێت به‌ درووستی گوزارشت له‌ خۆی بكات كه‌ ئه‌و گوزارشت كردنه‌ ته‌نیا له‌ درووستكردنی ده‌وڵه‌تدا به‌ دیدێت، كه‌ له‌ بنه‌ڕه‌تدا گه‌ڕانی رۆحی گشتی كۆمه‌ڵگه‌یه‌ به‌ دوای ئاسووده‌یدا ئه‌و ئاسووده‌ییه‌ش ته‌نیا له‌ بوونی جۆرێك له‌ ده‌وڵه‌تدا به‌دیدێت كه‌ وه‌كو پێشتر گوتمان ئه‌ویش ده‌وڵه‌تی باشه‌.
بێگومان وه‌كو گوتمان زۆرێكی كێشه‌كانی كوردستان ده‌رئه‌نجامی ئه‌و لادانه‌ رۆحیه‌ن كه‌ كورد وه‌كو كۆمه‌ڵگه‌ یان نه‌ته‌وه‌ دووچاری‌ بووه‌ له‌ كوردستاندا، چونكه‌ ئه‌و ده‌سه‌ڵاته‌ خۆماڵیه‌ی‌ له‌ كوردستاندا ماوه‌ی‌ دوو ده‌یه‌و نیووه‌ به‌ ناوی‌ دامه‌زراوه‌ی‌ فیدراڵی به‌رده‌وامه‌، ناتوانێت له‌وه‌ی‌ ئێستای زیاتر په‌ره‌بسه‌نێت له‌ رووی یاسایی‌و له‌ رووی بوون به‌ زه‌مینه‌وه‌ بۆ گوزرارشتكردنی رۆحی گشتی كۆمه‌ڵگه‌ له‌ خۆی، واته‌ هیچ رووبه‌رێكی تر نه‌ماوه‌ كه‌ رۆحی گشتی كۆمه‌ڵگه‌ گوزارشتی تێدا بكات.
كاتێ له‌ هه‌موو ئاسته‌كاندا تووندو تیژییه‌كی پێشتر له‌ وێنه‌ نه‌بوو به‌رهه‌م دێت، راسته‌ به‌شێكی ده‌رئه‌نجامی هۆكاری كه‌لتوورییه‌، به‌ڵام هۆكاری سه‌ره‌كی ئه‌و تووندو تیژی‌و پشێوییه‌،
سه‌ركوتكردنی رۆحی گشتی كۆمه‌ڵگه‌یه‌ له‌ چوارچێوه‌ی‌ سیستێمی فیدراڵی ئابڵوقه‌دراودا.
كاتێ مامۆستا توندو تیژی به‌كاردێنێت، پۆلیس له‌ خۆپیشانده‌ر ده‌دات، جه‌ماوه‌ری خۆپیشانده‌ر پۆلیس‌و پێشمه‌رگه‌ به‌ردبارن بكات‌و هه‌ڵبكوتێته‌ سه‌ر داموده‌زگای حكومه‌ت كه‌ له‌ ئه‌سڵدا ئه‌وانه‌ هه‌موو سامانی گشتین واته‌ جه‌ماوه‌ر  خۆی خاوه‌نێتی، كاتی به‌رپرسی حیزبی‌و حكومی هه‌ڕه‌شه‌ده‌كات‌و نه‌خشه‌ی‌ سه‌ركوت كردنی جه‌ماوه‌ر داده‌نێت، كاتێ ده‌سه‌ڵات‌و سه‌ركرده‌ گوێ له‌ جه‌ماوه‌ر ناگرێت.
كاتێ جه‌ماوه‌ر ئینتیمای نامێنێت بۆ نیشتیمان‌و نه‌ته‌وه‌و ناتوانێت بیر بكاته‌وه‌ له‌وه‌ی‌ ده‌یكات، كاتێ ئۆپۆزسیۆن تووڕه‌یه‌و په‌له‌یه‌تی بگاته‌ كورسی ده‌سه‌ڵات‌و زۆرێك له‌وده‌ستكه‌وت‌و به‌هایانه‌ ده‌ڕوخێنێت كه‌ خۆی به‌شداری خه‌باتی سه‌ختی كردووه‌ له‌ درووستكردن‌و به‌رهه‌مهێنانیدا.
گه‌نده‌ڵی ده‌بێته‌ دیارده‌، كاتێ لادانی رۆحی ده‌گاته‌ لوتكه‌ له‌گه‌ڵ خۆیدا ئه‌و لادانه‌ ئه‌خلاقیه‌ ده‌هێنێت كه‌ روخێنه‌ری دڵسۆزی‌و ئینتیماو په‌یوه‌ستبوونه‌ به‌ به‌ها جێگیره‌كانی مرۆڤه‌وه‌ كه‌ ناشێت سه‌وداگه‌رییان له‌سه‌ر بكرێت چونكه‌ روخاندنی ئه‌و به‌هایانه‌یه‌ مرۆڤـــ ده‌كاته‌ بوونه‌وه‌رێكی رووتكراوه‌ له‌ به‌ها مرۆییه‌كان‌و دزی‌و گه‌نده‌ڵی‌و به‌دره‌وشتی پێده‌كات.
هه‌موو ئه‌م دیاردانه‌ ده‌رئه‌نجامی لادانی رۆحی گشتی كۆمه‌ڵگه‌یه‌ له‌ ئه‌نجامی نه‌توانینی بڵندبوونی زیاترو گه‌یشتن به‌ به‌رزترین ئاستی، كه‌ ئه‌وه‌ ته‌نیا له‌ درووستكردنی ده‌وڵه‌تی كۆمه‌ڵگه‌دا ده‌بێت.
به‌ گوێره‌ی‌ كۆمه‌ڵگه‌ی‌ كوردی ته‌نیا له‌ درووستكردنی ده‌وڵه‌تی باشدا كه‌ وه‌كو پێشتر گوتمان ده‌وڵه‌تی ره‌فاهیه‌ت‌وخۆشی‌و ئاسووده‌یی گشتییه‌، رۆحی پاسیڤبوو یان له‌ رێگا لادراوی‌ ئه‌م كۆمه‌ڵگه‌یه‌ دێته‌وه‌ سه‌ر هێڵی راستی بڵندبوونی خۆی بۆ گه‌یشتن به‌ ئاسووده‌یی‌و ته‌نیا گه‌یشتنیش به‌و ئاسوده‌ییه‌ی‌ كه‌ وه‌كو گوتمان به‌رهه‌می یه‌كسانی‌و عه‌داله‌ت‌و هاوڵاتیبوونی راسته‌قینه‌یه‌، كۆمه‌ڵگه‌ی‌ كوردی له‌باری پشێوی‌ به‌رده‌وامی ئێستای رزگار ده‌كات كه‌ ئه‌و ئاسووده‌ییه‌ش ته‌نیاو به‌س ته‌نیا له‌ درووستكردنی ده‌وڵه‌تی باش یان ده‌وڵه‌تی ره‌فاهیه‌ت‌وخۆشی‌و ئاسووده‌یی گشتیدا ده‌سته‌به‌ر ده‌بێت.
