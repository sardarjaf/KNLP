بۆ رووبەرووبوونەوە رێكخراوی تیرۆریستی داعش، حكومەتی مۆسكۆ لە هەوڵدایە هاوپەیمانییەكی جوگرافی پێك بهێنێت، بۆ ئەم مەبەستەش داوا لە هێزەكانی ناوچەكە دەكات یەكبگرن و ئاژانسەكانیش باس لەوە دەكەن، كە حكومەتی مۆسكۆ دەیەوێت بەم هەنگاوەی پاڵپشتی زیاتری كوردەكان بكات.
سیرگی لاڤرۆڤ، وەزیری دەرەوەی روسیا لە كۆنگرەیەكی رۆژنامەوانیدا رایگەیاند، پێشنیاری بۆ هێزەكانی ناوچەكە كردووە، كە لەبەرامبەر داعشدا بە تەواوی توانایانەوە یەكبگرن و هاوپەیمانی ببەستن، بە سوپای سوریا و ئۆپۆزسیۆنی ئەو وڵاتەشەوە.
وتیشی، روسیا هەوڵی سەپاندنی پرۆژەكە بەسەر هیچ لایەنێكدا نادات، بەڵام وایدەبینێت كە جیاوازی و ناكۆكییەكان لەنێوان هێزەكانی ناوچەكەدا وایكردووە لایەنەكان گرنگییەكی ئەوتۆ بە ئەركە سەرەكییەكە كە رووبەڕووبوونەوەی تیرۆرە نەدەن، بۆیە هەڵوەستە لەسەر گرنگی پڕۆژەكەی و بەهاناوە هاتنی هێزەكانی ناوچەكە دەكات.
وەزیری دەرەوەی روسیا داواشی كرد، هێزەكانی ناوچەكە ناكۆكی و كێشەكانی نێوانیان بۆ كاتێكی دیكە دوا بخەن، بەتایبەتی لە ئێستادا كە رووداوەكان وادەخوازن هێزە جیاجیاكان لە بەرەنگاربوونەوەی تیرۆردا یەكبگرن.
ئاژانسەكان باس لەوە دەكەن، كە حكومەتی مۆسكۆ دەیەوێت بەم هەنگاوەی پاڵپشتی زیاتری كوردەكان بكات بۆ رووبەرووبونەوەی تیرۆر، بەتایبەتی كە بەم دوایە حكومەتی توركیا بەشێوەیەكی بەرچاو هێزی رەوانەی ناوچە سنوریەكانی لەگەڵ سوریاو رۆژئاوای كوردستان كردوە.
