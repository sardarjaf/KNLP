هەر لە ڕاگەیەندراوەکەی وەزارەتی پێشمەرگەدا باس لە تێکدانی ھەلومەرجی ئاسایشی سەنتەری قەزای دوزخورماتو کردووە، بۆ جێبەجێکردنی مەرامێکی گوماناوی تایبەتی کۆمەڵێک چەکداری گێرە شێوێن و ئاژاوەچی و دەرچوو لە یاسا کە مەبەستی سەرەکی یان دروست کردنی کێشە و ململانێ لە نێوان پێکھاتە جۆراوجۆرەکانی قەزای دوزخورماتوو.
هەر لە ڕاگەیەندراوەکەدا هاتووە "ئەمە چەندەھا جارە بە پەلاماردانی بێ ھۆکاری ماڵی ھاووڵاتیانی سڤیل و بنکە و بارەگا و دامودەزگا فەرمیەکانی قەزای دوزخورماتوو فیتنە و کێشەی گەورە و ئاگری شەر و ئاژاوە و کوشتن و کوشتار دەخولقێنن کە ھەموجارێک دەبێتە مایەی شەھید بوونی پۆلێکی بێ گۆناھی خەڵکی مەدەنی و فەرماندە و ئەفسەر و پلەدار و پێشمەرگەی ھێزەکانی پێشمەرگەی کوردستان و پاراستنی ھەرێم".
وەزارەتی پێشمەرگە باسی لەوەشکردووە، ھێزەکانی پێشمەرگە و ھێزەکانی پاراستنی ھەرێم بەر لە شەری داعش و لە پاش شەری داعش و لەئێستاکەدا ئەرکی پاراستنی ناوچەکە بە گشتی و ھاوڵاتیانی سنورە کە بە تایبەت لە ئەستۆ گرتووە لە ھێڵەکانی بەرگری لە کوردستان "بەڵام بەپێچەوانەوە ئەو ئەم چەکدارە دەرچوو لە یاساو ئاژاوەگێرانە، کۆڵانەکانی ناو شاری دوز خورماتوو و سەر بانەکانی خانووەکانیان کردۆتە قەڵغان بۆ دروستکردنی کێشە و شەر و ئاژاوە و تێکدانی ئاسایش و ئارامی ناو شاری دوزخورماتوو".
لە ڕاگەیەندراوەکەی وەزارەتی پێشمەرگە ئاماژەی بۆ ئەوەشکردووە، جەخت لە سەر پەرۆشی ھەرێمی کوردستان و حکومەتی ھەرێمی کوردستان و وەزارەتی پێشمەرگە و ھێزەکانی پێشمەرگە کوردستان و پاراستی ھەرێم بۆ ڕاگرتنی ئارامی و پاراستنی ئاسایش قەزای دوزخورماتو و ناوچەکە بە گشتی لە پەلاماری تێروریستان و ئاژاوەگێران .
هەروەها دەشڵێت "چیتر لە ھیچ کەسی چەکداری دەرچوو لە یاسا لە ھەر لایەن و ھێز و یەکەیەک بێت بەبێ ھیچ جیاوازییەک قبوڵ ناکرێت ئارامی و ئاسایشی سەنتەری قەزای دوزخورماتوو تێکبدەن".
