سەرۆك وەزیرانی چەپگەرای یۆنان پاش پێنج مانگ گفتوگۆی چڕ لەگەڵ دامەزاروە داراییە نێودەوڵەتیەكانء وڵاتانی ناوچەی یۆرۆ رایگەیاند بەمەبەستی بڕیاردان لەسەر پێشنیاری خاوەن قەرزەكان، راپرسی گشتی بەڕێوە دەباتء بڕیاری كۆتایی بە گەلی یۆنان دەسپێرێت.
ئالێكسێس سیپێراس، شەوی رابردوو پاش كۆتاییهاتنی دوایین خولی دانیشتنەكانی حكومەتەكەی لەگەڵ ئەو دامەزراوە داراییانەی كە یۆنان پێیان قەرزدارە، لە لێدوانێكی تەلەڤزیۆنیدا رایگەیاند حكومەتی ئەسینا دەیەوێ بڕیاردان لەسەر پێشنیاری خاوەن قەرزەكان بگەڕێنێتەوە بۆ گەلی یۆنانء راپرسی گشتیی لەسەر ئەو پرسە بەڕێوە ببات.
سەرۆك وەزیرانی یۆنان داوای لە دامەزراوە حكومیەكانی وڵاتەكەی كرد ئامادەكاری پێویست بكەن تا ئەو راپرسیە لە پێنجەمین رۆژی مانگی داهاتوودا بەڕێوە بچێتء داوای لە هاووڵاتیانی وڵاتەكەشی كرد بە دەنگی خۆیان، بڕیاری قبووڵ كردن یان رەد كردنەوە لەسەر پێشنیاری خاوەن قەرزەكان بدەن.
بڕیارە پەرلەمانی یۆنان لە دانیشتنێكی تایبەتدا پێشنیاری حكومەتی وڵاتەكەی بۆ راپرسی تاوتوێ بكاتء ئەگەر پەسندی كرد ئەوا راپرسیەكی لە وادەی دیاریكراودا ئەنجام دەدرێت.
