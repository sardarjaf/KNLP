بۆئەوەی ئەم دوو هێزە یەکبگرنەوە یان هاوپەیمانبن، پێویستە ئەوان پێش ئەم هەنگاوە، بتوانن خۆیان لەناو خۆیاندا یەکبگرنەوە و هاوپەیمانبن و ئەم دۆخە لۆکاڵیە دژوارانەی ناوخۆیان ڕەت بدەن، کە بەسەر گروپگەل و باڵ و ئاراستەی جیاوازدا دابەشیکردوون!
دوو گرفتی ڕاستەقینە لەبەردەم یەکگرتنەوەی یەکێتی و گۆڕان ئامادەگی بەرچاویان هەیە کە ئەم دوو گرفتە فیفتی بەفیفتی بەسەر ئەو دوو هێزەدا دابەشبوون.
گرفتی لای گۆڕان پەیوەندیدارە بەخەیاڵێکی سیاسی بێهودەوە و لەم پێناوەشدا هەرچی دەکات نازانێت چۆن خواشی هەبێت و خورماش!
هەرچی گرفتی یەکێتیشە، پەیوەندیدارە بەیەکلایی نەبوونەوەی دۆخی ناوخۆی، چونکە هەریەکێک لەئاراستە جیاوازەکان، خوازیاری سەرکەوتنی یەکجارەکییە بەسەر ئەوی تریاندا کە ئەمەش وەک ئەوە وایە، بەنۆبەت حەکایەتی مێش بۆ یەکتری بکەن!
بۆئەوەی یەکێتی و گۆڕان یەکبگرنەوە، دەبێت گۆڕان لەپێناو خەڵکدا خودا هەڵبژێرێت و لەپێناو سلێمانیشدا دەستبەرداری خورما بێت.
باڵەکانی یەکێتیش هەرنەبێت لەبەر حورمەتی خوێنی شەهیدان و شکۆمەندی مام جەلال، دەست لە حەکایەتی مێش هەڵبگرن و بیر لەڕیوایەتێکی مومکین بکەنەوە.
ڕیوایەتێک کە بۆخۆیان سەرەتای هەبێت و بۆ خەڵکیش کۆتایی!
