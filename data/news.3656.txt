ئەمریكا لەسەر دەرپەڕاندنی داعش لە عیراق شێلگیرە، بەڵام تەئكید لەسەر ئەوە دەكاتەوە كە دەبێ دوای داعش عیراق ببێتە سێ فیدڕاڵی كە دەسەڵاتی نیمچە رەهایان هەبێ بە دەسەڵاتی یاسادانانیشەوە.
سایتی تەسنیم كە لە سوپای پاسدارانەوە نزیكە، ئەو هەواڵەی بڵاوكردۆتەوەو پشتی بە هەندێك سەرچاوە بەستووە بێ ئەوەی ناوی سەرچاوەكان ئاشكرا بكات.
سایتەكە ئاماژە بەوە دەكات كە تێبینی لەسەر ناوی دووبەشە فیدڕالیەتەكەی تر هەیە، چونكە نایانەوێ ناوی فیدڕاڵی شیعەو سوننەیان لێ بنرێت، بەڵام سەبارەت بە ناوی هەرێمی كودستانەوە هیچ تێبینیەك نییە.
سایتەكە لەسەرزاری سەرچاوە ئاشكرا نەكراوەكەیەوە نووسیویەتی كە ئەمریكا گەرەكیەتی رێژەیەكی بەرچاو لە بەرپرسان و كاركتەرەكانی ئێستای عیراق بگۆڕێت، هەروەها بەپێی پلانەكەی ئەمریكا بەغدا وەك ناوەندی فیدڕالیەتی عیراق لەشێوەی سویسرا دەمێنێتەوەو عیبادی وەك سەرۆكی دەوڵەتە فیدراڵیەكە دەمێنێتەوەو بە كۆدی CF دەناسرێت و ئەمریكاش بە پێی بڕیاری ئەنجومەنی ئاسایش پشتیوانی لێ دەكاو ئەوكاتە عیراق وەك ناوچەیەكی تەواو ستراتیژی دەناسێنرێت و  ئاسایشەكەی بەئاسایشی ئەمریكاوە دەبەسترێتەوە.
سایتەكە نووسیویشیەتی كە ئێستا ئەمریكا فۆكسی خستۆتەسەر كێشە بنچینەییەكانی ئەو ستراتیژە لەوانە حزورو نفوزی ئێران لە عیراق.
