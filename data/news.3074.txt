لەلایەن شارەوانییەکانی ئێرانەوە لەماوەی چەند ساڵی رابردوودا کوشتنی سەگەکان هەڵای زۆری لێکەوتووەتەوە، لە نوێترین حاڵەتدا بەرپرسێکی شاری رەفسەنجان سەر بە پارێزگای کرمان رایگەیاندووە کە لەماوەی ١٥ مانگی رابردوودا زیاتر لە 8000 سەگ لەلایەن شارەوانی ئەو شارەوە کۆکراونەتەوە و کوژراون.
عەلی ئەکبەر پورمحەمەدی سەرۆکی شارەوانی رەفسەنجان لەلێدوانێکدا بۆ رۆژنامەی "پیام ما" رایگەیاندووە لە ماوەی 15 مانگی رابردوودا  8024 سەگی بێ خاوەن لەلایەن شارەوانی ئەو شارەوە کۆکراونەتەوە و کوژراون.
بەپێی ئەو داتایانە کە سەرۆکی شارەوانی بڵاوی کردووەتەوە، رۆژانە 17 سەگی بێ خاوەن لەو شارە کوژراون.
هەرچەندە بەرپرسانی حکومەت ئەم داتایانەیان بڵاوکردووەتەوە، بەڵام بەرپرسانی باڵای پارێزگای کرمان دەڵێن بێئاگان لە کوژرانی ئەو سەگانە و ئەگەر وا کرابێت کارێکی نایاسایی بووە.
هاوکات حوسێن ئاخوندی سەرۆکی ژینگەپارێزی رەفسەنجان ئەو هەواڵەی بەدرۆ خستووەتەوە و وتوویە هیچ زانیارییەکمان لەو بارەوە نییە، بەڵام ئەگەر ئەنجامدرابێت بەشێوەی یاسایی پەیگیری دەبین.
لەلایەکی دیکەوە، عەلی رەزا خادم ئەلحوسێنی سەرۆکی شورای شاری رەفسەنجان هەواڵەکەی پشتڕاستکردووەتەوە و رایگەیاندووە کە ئەو سەگە بێ خاوەنانە کێشەی زۆریان بۆ خەڵکی دروستکردووە و هەربۆیەش کوژراون.
