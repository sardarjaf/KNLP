وه‌زاره‌تی دارایی هه‌رێم گوژمه‌ی هێزه‌كانی 70ی پێشمه‌رگه‌ كه‌مده‌كاته‌وه‌و په‌رله‌مانتارێكی یه‌كێتیش بڕی كه‌مكردنه‌وه‌كه‌ ئاشكراده‌كات و ڕایده‌گه‌یه‌نێت، "ئه‌و بڕیاره‌كانی حكومه‌ت، مه‌ترسی ئه‌منی له‌سه‌ر هه‌رێم دروستده‌كات".
قادر ڕه‌زگه‌یی په‌رله‌مانتاری یه‌كێتی له‌په‌رله‌مانی كوردستان به‌SNNی ڕاگه‌یاند، "بڕیارو هه‌نگاوه‌كانی حكومه‌ت بۆ كه‌مكردنه‌وه‌ی موچه‌ی هێزی پێشمه‌رگه‌، مه‌ترسی ئه‌منی دروست له‌هه‌رێم ده‌كات و بڕیاری سته‌مكارانه‌ن".
به‌وته‌ی‌ ئه‌و په‌رله‌مانتاره‌، حكومه‌ت له‌بری ئه‌و هه‌نگاوانه‌ ده‌یتوانی چاكسازیی بكات له‌چه‌ند سێكته‌رێكی دیكه‌ وه‌ك، چاكسازی له‌كه‌رتی وزه‌، پاكسازیی له‌لیستی شه‌هیدان و كه‌مئه‌ندامانی سه‌نگه‌ر، نه‌هێشتنی موچه‌خۆری بندیوارو نایاسایی، هه‌روه‌ها له‌ڕێگه‌ی یاسایه‌كه‌وه‌ پاسه‌وانی به‌رپرسان ڕێكبخاته‌وه‌.
وتیشی:"تائێستا میكانزمی كه‌مكردنه‌وه‌ی موچه‌ی هێزی پێشمه‌رگه‌ دیارینه‌كراوه‌، به‌ڵام گوژمه‌كان كه‌مكراونه‌ته‌وه‌، بۆ نمونه‌ بریكاری وه‌زاره‌تی دارایی هه‌رێم بڕیاریداوه‌ بڕی گوژمه‌ی تایبه‌ت به‌موچه‌ی مانگانه‌ی هێزه‌كانی 70 له‌45 ملیارو 800 ملیۆن دیناره‌وه‌ كه‌مبكاته‌وه‌ بۆ 28 ملیارو 850 ملیۆن دینار".
ئه‌وه‌شی‌ ڕونكرده‌وه‌، بریكاری ئه‌و وه‌زاره‌ته‌ به‌وه‌زاره‌تی پێشمه‌رگه‌ی ڕاگه‌یاندوه‌ ئه‌و پاره‌یه‌ له‌پله‌داره‌كانی پێشمه‌رگه‌ ببڕن، بۆیه‌ ئه‌گه‌ر ئه‌و كه‌مكردنه‌وه‌یه‌ له‌موچه‌ی پله‌داره‌كان پڕكرایه‌وه‌، ئه‌وه‌ له‌موچه‌ی پێشمه‌رگه‌ی ئاسایی نابڕدرێت، به‌ڵام ئه‌گه‌ر پڕنه‌كرایه‌وه‌، ئه‌وه‌ كه‌مكردنه‌وه‌كه‌ به‌گوێره‌ی‌ ئه‌و ڕێژه‌یه‌ پێشمه‌رگه‌ش ده‌گرێته‌وه‌.
سه‌باره‌ت به‌هێزه‌كانی 80ش ڕه‌زگه‌یی ئاشكرایكرد، له‌35% له‌بودجه‌ی گشتیی ئه‌و هێزه‌ی‌ پارتیش كه‌مكراوه‌ته‌وه‌، به‌ڵام نه‌ وه‌زیری دارایی و نه‌ وه‌زیری پێشمه‌رگه‌ش ئاماده‌نین ژماره‌و بودجه‌ی ئه‌و هێزه‌ ئاشكرابكه‌ن، "ئه‌مه‌ش به‌ڵگه‌یه‌ بۆئه‌وه‌ی هه‌م پاره‌ی زیاتر بۆ ئه‌و هێزه‌ ته‌رخانكراوه‌، هه‌میش ژماره‌یان".
