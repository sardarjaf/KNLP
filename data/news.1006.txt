خۆپیشاندانەكانی بەغدا بەردەوامیان هەیەو دوانیوەڕۆی رۆژی هەینیش بەهۆی تەقەی هێزە ئەمنییەكانەوە ژمارەیەك هاووڵاتی كوژران و بریندار بوون.
پاش ئەوەی خۆپیشاندان لەگۆڕەپانی تەحریر لەشاری بەغدا دەستیپێكرد‌و دواتریش ئاڕاستەكەی بەرەو ناوچەی سەوز گۆڕاو خۆپیشاندەران نزیكبوونەوە لە باڵەخانەی پەرلەمان، هێزە ئەمنییەكان روبەڕوویان بوونەوە.
بەوتەی خۆپیشاندەران بەهۆی تەقە و گازی فرمێسكڕێژەوە ژمارەیەك هاووڵاتی كوژراون و ژمارەیەك كەسی دیكەش بریندار بوون.
ئاژانسە عێراقییەكان لەزاری خۆپیشاندەرانەوە ئاماژەیان بۆ ئەوە كردووە كە كوژران و برینداربوونی خۆپیشاندەران بەهۆی تەقەی هێزە ئەمنییەكانەوە بووە.
لەدوایین پەرەسەندنەكانیشدا فەرماندەیی ئۆپەراسیۆنەكانی بەغدا داوای لە سەرجەم دەزگا ئەمنییەكان كردووە لەوپەڕی حاڵەتی ئامادەباشی دابن، هەروا قەدەغەكردنی هاتووچۆی لە شاری بەغدا راگەیاند.
رۆژی سیی نیسانی رابردوو، خۆپیشاندەران ناوچەی سەوزیان تێپەڕاند‌و چوونە ناو بینای پەرلەمانی عێراق و بەو هۆیەشەوە نوێنەرانی كورد بەغدایان بەجێهێشت.
لەدوای رووداوەكەی سیی نیسان بارودۆخی سیاسی عێراق بە دۆخێكی نەخوازراودا تێپەڕ دەبێت و سەرەڕای چەندین كۆبوونەوەی لایەنە سیاسیەكان و لەسەروو هەموشیانەوە كۆوبونەوەی نێوان جبوری و عەبادی، هاوكات كۆبوونەوەی نێوان فوئاد مەعسوم و مەسعود بارزانی، بارودۆخەكە تاكو ئێستا بەهەڵواسراوی ماوەتەوە و نوێنەرانی كوردیش نەگەڕاونەتەوە.
