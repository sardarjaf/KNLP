به‌رێوه‌به‌ری گشتی‌ كاره‌بای‌ سلێمانی‌ په‌یامێك ئاڕاسته‌ی‌ سه‌رجه‌م هاوڵاتیان ده‌كات كه‌ تایبه‌ته‌ به‌پێدانی‌ پسووڵه‌ی‌ كاره‌بای‌ هاوڵاتیان و جه‌ختیشده‌كاته‌وه‌ ئه‌و گه‌ڕه‌كانه‌ی‌ پسووڵه‌ی‌ كاره‌بایان له‌شه‌ش مانگی‌ دووه‌می‌ ئه‌مساڵدا ئاڕاسته‌نه‌كراوه‌ له‌ساڵی داهاتوودا پێیان ده‌درێت.
سالار حسامه‌دین به‌رێوه‌به‌ری‌ گشتی‌ كاره‌بای‌ سلێمانی‌ له‌لێدوانێكدا بۆSNNرایگه‌یاند: به‌هۆی نه‌بوونی‌ موچه‌ی فه‌رمانبه‌رانه‌وه‌ به‌شێكی‌ زۆری‌ له‌و فه‌رمانبه‌رانه‌ی‌ له‌گه‌ڕه‌كانی‌ شاردا ئه‌ركیان پێدانی‌ پسووڵه‌ی‌ كاره‌بای‌ نیشتمانییه‌ وه‌ك پێویست ناتوانن ده‌وام بكه‌ن و پسووڵه‌كه‌ بگه‌یه‌نه‌ هاوڵاتیان، بۆیه‌  له‌به‌شێكی‌ زۆر له‌گه‌ڕه‌كانی‌ شاری سلێمانیدا له‌ شه‌ش بۆ هه‌شت مانگی‌ یه‌كه‌می‌ ئه‌مساڵدا ته‌نها یه‌ك پسووڵه‌ی‌ تایبه‌ت به‌كاره‌بای‌ نیشتمانیان ئاڕاسته‌ كراوه‌.
ئاشكراشیكرد، له‌ده‌وروبه‌ری‌ شاری‌ سلێمانیدا به‌راوورد به‌سه‌نته‌ری‌ شاری‌ سلێمانی له‌شه‌ش مانگی‌ یه‌كه‌مدا پسووڵه‌ی‌ كاره‌با دراوه‌ته‌وه‌ هاوڵاتیان و تاڕاده‌یه‌ك باشتربووه‌، جگه‌له‌وه‌ش له‌ناوچه‌ بازرگانیه‌كاندا له‌مساڵدا ته‌نها یه‌كجار پسووڵه‌ی‌ كاره‌بایان ئاڕاسته‌كراوه‌، هۆكاره‌كه‌ش نه‌بوونی‌ موچه‌ و كه‌مبوونه‌وه‌ی‌ شێوازی ده‌وامی فه‌رمانبه‌ران بووه‌.
روونیشكرده‌وه‌، ئه‌گه‌ر پسووڵه‌كه‌ش دوابكه‌وێت هیچ گرفتێك بۆ هاوڵاتیان دروست نابێت، هه‌رچه‌نده‌ قه‌رزی كاره‌باكه‌یان له‌سه‌ر كه‌ڵكه‌ ده‌بێت، به‌ڵام ئێمه‌ هه‌وڵده‌ده‌ین هه‌ر هاوڵاتیه‌ك گرفتی‌ هه‌بوو بۆی ده‌كرێته‌ قیست و به‌شێوه‌ی‌ قیست پاره‌كه‌یان وه‌رده‌گرێته‌وه‌.
به‌رێوه‌به‌ری‌ گشتی‌ كاره‌بای‌ سلێمانی‌، باسیله‌وه‌شكرد پسووڵه‌یه‌ی‌ دووه‌می‌ كاره‌بای‌ چه‌ند مانگی‌ رابردووی‌ ئه‌مساڵ چاوه‌ڕوان ده‌كرێت له‌شه‌ش مانگی‌ یه‌كه‌می‌ ساڵی داهاتوودا ئاڕاسته‌یان بكرێت.
