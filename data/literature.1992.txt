بەوەی كە هەبم، واتە دەتوانم بە جۆرە كەینوونەی تایبەتی خۆم هەبم، هەڵبەت وام لێ دێت، كە توانام دەبێ بڕستی لە ئەستۆ گرتنی خۆم لە نێو جیهاندا هەبێت، خۆ ئەگەر سپینۆزا جەختی كردووەتە سەر شادی، بەوەی كارا كردنی گوڕ و تینە بە چەشنێكی روو لە هەڵكشان، واتە لە رێی گەیاندنی بە كەماڵێكی باڵا/مەزن، بە پێچەوانەی خەم كە گوڕ و تین دەهەژێنێ، بەرەو كەماڵێكی لاوازتر یان كەمتری دەبات، ئەوا هیدگەر نیگەرانی بە ویژدانێكی تایبەتمەند دادەنێت، لەبەر ئەوەی بڕست كارا دەكات، گیانداریش بەرەو كەینوونەی هەرە تایبەت دەبات، ئیدی لە توانەوەی گوڕ و تینەكەی لە نێو خەمدا قورتاری دەكات، لە دەسەڵاتی نەگەرانییش رزگاری دەكات، ئیدی گیاندار خودەكەی بەدەست دەهێنێتەوە، بەوەی كرانەوەیە بەرەو هەبوونی رەسەن.
ئەمەش یارمەتیمان دەدات بۆ ئەوەی بەرانبەر بە "خەم"ی سپینۆزا، ئێمە چەمكی "نەگەرانی" دابنێین، ئەمیش هەڵبەت چەمكێكە دژ بە "نیگەرانی"ی هیدگەر، هیچ ئاماژەیەك بۆ ئەم چەمكە لە لای هیدگەر نییە، بەڵام لەبەر ئەوەی شوێنی بەراوردكارییەكەی بوونی چەواشەیە، ئیدی دەكرێ لەوێدا كەینوونەكەی بگرین، چونكە نەگەرانی دیرەگی ئەم بوونە چەواشەیەیە، كە تەرزە كەینوونەیەكی ناتوانا ئاشكرا دەكات، كەینوونەیەكە ناتوانێ بە پێی تایبەتمەندیی خۆی هەبێت، بەڵكوو ئەو زادەی هێزێكی غافڵگیرە كە گیاندار كۆنترۆڵ دەكات، هەروەها پێوەری چەشە و رەوشتی دیاری دەكات، ئیدی تەرزبەند دەبێت، هەروەها دەبێتە گیاندارێكی بێ هەقیقەت، بەوەی دوور لە بڕیار نقومی نێو هەبوونێكی چەواشەیە، مادام كە خۆی داوەتە دەست ئەوەی دەسەڵاتی نەگەرانی بە سەریدا دەسەپێنێت.
لەبەر ئەوەی كە نەگەرانی لە پێناویدا دەبێتە ژیانێكی پەنامەكی، هیچ كەسێك تێیدا ئاشكرا نابێت، یان ئەوەی ببێتە خودێكی دیاری كراو، كە دەتوانێ تواناكانی تایبەت بە خۆی هەڵبژێرێت، ژیانی پەنامەكی ژیانێكی هاوبەشە لەگەڵ خەڵك بە بێ ئەوەی خودی هاوبەش هەبێت، واتە دوور لە توانای بەدەست هێنانی كەینوونە.
پاشان نەگەرانی هیچ پەیوەندییەكی بە نیگەرانییەوە نییە، بەوەی كە لەوەی لە تواناماندایە دامان دەبڕێت، هێزگەلی ئێمەش تووڕ هەڵدەداتە نێو دنیای خەڵك، ئیدی دەبینە تۆپی بەر تەوژمی نەگەرانی لە شوێنی هەبوونی چەواشەی پڕ لە خەم و كۆڤان، واتە بەوەی كە داتەپینە و بەوەی كە كڵۆڵییە و بەوەی كە ئیفلیجییەكی تەواوە.
جا لێرەدا پاشكۆیی دەبێتە ئەو تەرزەی كە نەگەرانی بە سەر گیانداریدا دەسەپێنێت، ئیدی لە نیگەرانیی تایبەتی خۆی دای دەماڵێت، فڕێی دەداتە نێو جاڕسییەكەوە، كە دووری دەخاتەوە لە تاقی كردنەوەی تواناكانی، پاشان بەهاگەلێك بەرز دەكاتە كە ستایشی ملكەچی و خۆ بەدەستەوەدان دەكەن، بە چاوی سووكیش دەڕواننە داهێنان یان ئەفراندنیش، بەوەی كە دابڕانن لە ژیانی "خەم"، لادانیشە لە شتانی جێگیر.
كەواتە نەگەرانی ئەو توانایانە لە نێو دەبات كە نیگەرانی ئاشكرایان دەكات، بەوەی كە پرۆژەی كەینوونەیەكی هاوزەمانە، بەم جۆرە نەگەرانی لە نیگەرانی جودایە، بەوەی كە گیاندار لە هاوزەمانیی خۆی دادەبڕێت، بەوەی پێشە خوێندنەوەیەكە بۆ بڕستی كەینوونەكەی لە ئاییندەدا، واتە لە پێناو ئەوەی كە خۆی ببێتە خودی دیاری كراوی خۆی، لە رووی بڕست و توانای لە ئاشكرا كردنی هەبوونەكەی، وەك جیاوازییەكە كە هەبوونی ئازادانەی جیا دەكاتەوە، كە وەك چركەساتێك لە چركەساتەكانی بڕست گەڵاڵە دەبێت.
بڕست خۆ لادانە لە نەگەرانی، هێڵە هەڵاتنێكە لەو خەمە كە نەگەرانی بڵاوی دەكاتەوە، كرانەوەشە بەرەو نیگەرانی، بەوەی كە بڕست و توانای ئێمەیە لە بەرگە گرتنی بەرپرسایەتیی كەینوونەی خۆمان لە جیهاندا.
نیگەرانی بە خەمەكەی ژیانمان لێ تاڵ ناكات، بەڵكوو ئێمە بەرەو ئاییندەیەك ئاراستە دەكات، كە هەر خۆمان دروستی دەكەین، ئەوەشی كە ئێمە بۆ خۆمان دروستی دەكەین، هەر خۆشی دەبێتە رێی ئێمە بەرەو ئەوەی كە شادمانمان دەكات، بە ئەندازەی كە هەمبەر بە بڕستی كەینوونەمان نیگەران دەبین، بە هەمان ئەندازە لە ئاییندەدا لە نێو هاوزەمانیی تایبەتی خۆماندا تەژی دەبین لە شادی.
ئەگەر نیگەران بین، واتە خۆمان لە دەست ئەو نەگەرانییەی دەمان كاتە گیانداری خەمگین رزگارمان دەكات، چونكە جاڕسییەكی هەمیشەییمان لە لا دروست دەكات، سەبارەت بەوەی توانای خۆمان لە داهێنانی ئەوەی تایبەتمەندی بە بوونمان دەدات، بدۆزینەوە، واشی لێ دەكات كە مۆركی جیاواز بوونی هەبێت.
كەواتە نەگەرانییە وامان لێ دەكات لە ناتەباییەكی بەردەوامدا بین لەگەڵ ئارەزووەكانی جەستەمان، لەگەڵ خودی ئازادانەمان، شێوازی هەڵسوكەوت كردنی ئازادانەشمان لەگەڵ ئەوی دی لەناو دەبات، تەنیا بوار بە جۆرێك لە هاوشان رۆیشتنی هەمیشەیی بۆ تەرزە ژیانێكی غافڵگیرانە دەدات.
من خۆم نیم تەنیا بە ئەندازەی كە من ئەوانم، سەرەنجام بە ئەندازەی كە هەبوونی غافڵگیرانەم بوارم پێ دەدات بەوەی خودانە بم، ئیدی من شێلگیر دەبم لە رووبەڕوو بوونەوەی هەر بژاردەیەك، هەروەها بۆ هەموو خودێك كە دەست بە تاقی كردنەوەی بڕستی هەبوونی ئازادانەی خۆی دەكات.
ئەمەش واتای ئەوەیە، لە دوماهیی ئەم شرۆڤەیەدا دەگەینە ئەوەی، كە نەگەرانی سڕینەوە و رەش كردنەوەی كەینوونەیە، بەوەی كە "هۆیەكی دامەزرێنەرانەیە"، وەك گوڕ و تینێكی ئاشكرا دەبێت، كە چارەنووسی خۆی دروست دەكات، چێژ لەو خۆشگوزەرانیشە وەردەگرێت كە رەنگە لە بەردەوامیی خۆیدا پێی شاد بێت.
دامەزراندن بۆ ئەگەری هەبوون، بریتییە لە كرداری شادی كە هەر شتێكی لە ئاسۆی كەینوونەدا دەكرێتەوە، دەیكاتە شتێكی شادیهێن.
هەڵبەت نەگەرانی رێ لە بەدی هاتنی كرانەوە دەگرێت، ئیدی مرۆڤ فڕێ دەداتە نێو جیهانی تفتی و تاڵی و خەم و حەسرەت و پەشیمانییەوە، پاشان وەك گیاندارێكی قین لە دڵ ئاشكرا دەبێت، پەنا دەباتە بەر رق و كینە بۆ ژەهراوی كردنی ژیان، بۆ ئەوەی بێزەوەری بكات.
ئەمەش واتای ئەوە نییە كە بە زەروورەت گیاندار لە ژیانی خۆیدا زاهید بێت، بەڵكوو لە بەردەوامیی خۆیدا زاڵتر و دوژمنكارانەتر دەبێت، هەمبەر بە هەر شتێكی دی بە جیاوازی دەكرێتەوە.
كەسی زاڵ ئامرازێكی دەستی نەگەرانییە، كە بە سایەی ئەوەوە هەستی خەمباری و چارەڕەشی بڵاو دەكاتەوە، ئەویش هیچ ئامانجێكی نییە بێ لە چركەساتی شادی و خۆشیی مرۆڤ نەبێت.
بمانەوێ لە نەگەرانی بگەین، واتە بفەلسەفێنین، بەوەی كە بڕستی خۆمان بەگوڕ بخەین، بەوەی لە تواناماندایە بە رەچاو كردنی بڕستی خۆمان، ئیدی سنوورداری و كەم دەستیی خۆمان بكەینە بڕستی توانا، نەگەرانیی خۆشمان تووڕ هەڵدەینە نێو دنیای نەبوونەوە، نەبوونی خۆشمان بكەینە نیگەرانی، نیگەرانیشمان بكەین بە شادی.
وەك (گانكلفچ) دەڵێ: فەلسەفە بنەمای شادییە، تەنانەت ئەو خودی شادییە.
1-ژیل دۆلۆز- كلیر بارنی: دیالۆگ، وەرگێڕانی (بۆ عەرەبی) عەبدولحەی ئەزرقان- ئەحمەد ئەلعەلمی، ئەفریقا، رۆژهەڵات- ئەلبەیزا، 1999، ل80.
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
