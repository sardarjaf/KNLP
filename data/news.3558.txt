موقتەدا سەدر رایگەیاند ئەوەی هەینی رابردوو رووبەڕووی خۆپیشاندەران كرایەوە لەناوچەی سەوزی بەغدا سەربەرزییە بۆ خۆپیشاندەران‌و سەرشۆڕییە بۆ ئەوانەی دەستدرێژییەكەیان كردوە.
هەینی رابردوو دوای ئەوەی خۆپیشاندەران هەڵیانكوتایە سەر ناوچەی سەوزو چوونە ناو بارەگای حەیدەر عەبادی سەرۆك وەزیران‌و بارەگای پەرلەمانی عیراق، هێزە ئەمنییەكان رووبەڕوویان بوونەوە، لەو رووبەڕووبوونەوەیەدا ژمارەیەك خۆپیشاندەر كوژران‌و زیاتر لە 80 خۆپیشاندەری دیكەش برینداربوون‌.
موقتەدا سەدر رابەری رەوتی سەدر لەبەیاننامەیەكدا كە ماڵپەڕی (شهید الصدر) بڵاویكردووەتەوە، رایگەیاندووە"ئەوەی هەینی رابردوو رووبەڕووی خۆپیشاندەرانی ئاشتیخواز كرایەوە لەدەستدرێژكردن لەلایەن پاسەوانانی ناوچەی سەوز، سەربەرزییە بۆیان‌و سەرشۆڕییە بۆ ەستدرێژیكەران، سەركەوتنە بۆ خۆپیشاندەران‌و شكستە بۆ ئەوانەی رووبەڕوویان بونەوە، بۆیە مێژوو وەك خۆی رووداوەكان دەنوسێتەوە".
رابەری رەوتی سەدر، داوای لەكۆمەڵگەی عیراق‌و كۆمەڵی نێودەوڵەتی كردووە، هەموو ئەوانە دادگایی بكرێن كە گەل دەچەوسێننەوەو ستەم لەگەل دەكەن.
خۆپیشاندەران داوای پێكهێنانی حكومەتی تەكنۆكرات‌و هەڵوەشاندنەوەی پشكداریی‌و لێپێچینەوە لەگەندەڵكاران دەكەن، بەڵام بەوتەی بەرپرسانی حكومەتی فیدراڵ، خۆپیشاندەران رێڕەوی ئاشتیخوازانەی خۆپیشاندانەكانیان بەزاندووەو لەڕێی هەڵكوتانە سەر دەزگا فەرمییەكانی دەوڵەت، رێڕەوی تێكدان‌و تێكدەرانیان پیادەكردووە.
هەینی رابردووش لەدوای كۆتایی هێنان بە خۆپیشاندانەكان، عەلی سمیسم وتەبێژی موقتەدا سەدر بە خەندانی راگەیاندبوو، كشانەوەمان لەناوچەی سەوز كاتییەو وەك دواین دەرفەتە بۆ حكومەتەكەی عەبادی، رەتیشكردەوە رەوتی سەدر لەخوێنی خۆپیشاندەران خۆش ببێت‌و وتی"ئەمڕۆ یان سبەی دەبێت تەقەكەران باجی تەقەكردن لە خەڵك بدەن".
