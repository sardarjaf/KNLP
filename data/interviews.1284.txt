زۆربه‌ی كۆمپانیاكان له‌هه‌رێمی كوردستان باج ناده‌ن‌و ته‌نانه‌ت به‌شێكیشیان خۆیان تۆمارنه‌كردووه‌ له‌ به‌ڕێوه‌به‌رایه‌تی گشتی باج، هاوكات ئاشتی هه‌ورامی وه‌زیری سامانه‌ سروشتییه‌كانی حكومه‌تی هه‌رێم چه‌ند كۆمپانیایه‌كی بواری نه‌وتی به‌ده‌ركردووه‌ له‌باجدان به‌بێ ئه‌وه‌ی هۆكاره‌كه‌ی روونبكاته‌وه‌.
به‌ڕێوه‌به‌ری‌ گشتی‌ باج‌و خانووبه‌ره‌ی‌ میری‌ له‌وه‌زاره‌تی‌ دارایی‌ و ئابووری‌ حكومه‌تی هه‌رێم له‌م چاوپێكه‌وتنه‌یدا له‌گه‌ڵ خه‌ندان باس له‌ وه‌رگرتنی باج له‌كۆمپانیاكان‌و داهاته‌كانیان ده‌كات، ئه‌وه‌ش ره‌تده‌كاته‌وه‌ كه‌ به‌بیانووی گه‌ڕانه‌وه‌ی پاره‌ی باج بۆ به‌غدا، ئه‌وان باجیان له‌ كۆمپانیاكان وه‌رنه‌گرتبێت.
زانیار محه‌مه‌د، به‌ڕێوه‌به‌ری‌ گشتی‌ باج‌و خانووبه‌ره‌ی‌ میری‌ ئه‌وه‌ روونده‌كاته‌وه‌ كه‌ باجدان له‌كوردستان‌و عیراق وه‌ك یه‌كه‌، به‌ڵام رێژه‌ی‌ قازانج جیاوازه‌‌و له‌هه‌رێم كه‌متره‌، هۆكاری ئه‌وه‌ش بۆ ئه‌وه‌ ده‌گه‌ڕێنێته‌وه‌ كه‌ بۆ ئاوه‌دانكردنه‌وه‌ی كوردستان ویستویانه‌ به‌و هۆیه‌وه‌ كۆمپانیاكان زیاتر روو له‌هه‌رێم بكه‌ن، ئه‌وه‌ش به‌ڕێگایه‌كی دروست ده‌زانێت بۆ راكێشانی كۆمپانیاكان.
له‌باره‌ی وه‌رگرتنی باج له‌و كۆمپانیا نه‌وتییانه‌ی له‌هه‌رێمی كوردستان كارده‌كه‌ن، زانیار محه‌مه‌د ئه‌وه‌ی خسته‌ڕوو جگه‌ له‌كۆمه‌ڵێك كۆمپانیایه‌كی نه‌وتی كه ‌به‌ده‌ركراون له‌باج دان، ئه‌وانی دیكه‌یان باج ده‌ده‌ن.
"ئه‌وانه‌ی نه‌وته‌كه‌ ده‌فرۆشن كه‌ گرێبه‌ستی PSC(گرێبه‌ستی به‌رهه‌مهێنانی هاوبه‌ش)یان له‌گه‌ڵ كراوه‌ به‌ده‌ركراون له‌باج‌و ناشزانین ئه‌م گرێبه‌سته‌ چییه‌‌و بۆ باج ناده‌ن، ته‌نها ئه‌وه‌نه‌بێت وه‌زیری‌ سامانه‌ سروشتییه‌كان وتویه‌تی‌ ئه‌مانه‌ باج ناده‌ن، چاوه‌ڕێی‌ كۆبوونه‌وه‌یه‌كین له‌گه‌ڵ سامانه‌ سروشتیه‌كان بۆ ئه‌وه‌ی‌ روون ببێته‌وه‌ ئه‌مانه‌ چین‌و كێن كه‌ باج ناده‌ن" به‌ڕێوه‌به‌ری‌ گشتی‌ باج‌و خانووبه‌ره‌ی‌ میری‌ واده‌ڵێت.
له‌باره‌ی زیادكردنی باج له‌سه‌ر ئۆتۆمبێلی گه‌وره‌و ئه‌و تانكه‌رانه‌ی نه‌وت‌و پێكهاته‌كانی له ‌هه‌رێمی كوردستان ده‌به‌نه‌ ده‌ره‌وه‌، زانیار محه‌مه‌د وتی: "راسته‌ ده‌ڵێن تانكه‌ره‌كان باجیان له‌سه‌ر زیاد بووه‌، به‌ڵام ئه‌مه‌ باج نییه‌‌و لای‌ ئێمه‌ ده‌رنه‌چووه‌، ده‌كرێت له‌وانه‌ بپرسن كه‌ زیادیان كردووه‌، ئه‌گه‌ر باج بوایه‌ ئه‌وا لۆگۆی‌ باجی‌ له‌سه‌ر ده‌بوو، به‌ نووسراوی‌ فه‌رمی‌ ده‌بوو".
یاسای باج كه‌ له‌هه‌رێمی كوردستان كاری پێده‌كرێت هه‌مواری‌ ساڵی‌ 1983یه‌‌و له‌ یاساكه‌دا بڕی سزا زۆر كه‌م دیاریكراوه‌، به‌وته‌ی به‌ڕێوه‌به‌ری‌ گشتی‌ باج‌و خانووبه‌ره‌ی‌ میری ‌"كۆمپانیایه‌كی‌ گه‌وره‌ ئه‌گه‌ر باج نه‌دات  75 هه‌زار دینار سزا ده‌درێت، ئێمه‌ یان وه‌زیری‌ دارایی‌ ناتوانین بڕی‌ پاره‌كه‌ زیادبكه‌ین، چه‌ندینجار داوای‌ هه‌موارمان كردووه‌، به‌ڵام په‌رله‌مان له‌سه‌ر باج دانیشتنی نه‌كردووه‌و ئه‌گه‌ر كردبێتیشی ئه‌وا پرس به‌ ئێمه‌ نه‌كراوه‌ وه‌ك به‌ڕێوه‌به‌رایه‌تی‌ باجه‌كان".
زانیار محه‌مه‌د ئه‌وه ‌ڕه‌تده‌كاته‌وه‌ كه‌ به‌بیانووی گه‌ڕانه‌وه‌ی پاره‌ی باج بۆ به‌غدا ئه‌وان باجیان له‌كۆمپانیاكان وه‌رنه‌گرتبێ‌و ده‌ڵێت "ئه‌مه‌ ریكلام‌و قسه‌ی‌ ئه‌ملاو ئه‌ولایه‌، هه‌ر كه‌سێك پێی‌ له‌ناو باج نابێت باجی‌ لێوه‌رگیراوه‌ شتی‌ وانییه‌‌و قسه‌یه‌كی‌ لابه‌لایه‌".
ئێستا كه‌ هه‌رێمی كوردستان به‌قه‌یرانێكی سه‌ختی داراییدا گوزه‌رده‌كات‌و حكومه‌ت مووچه‌ی چه‌ند مانگێكی فه‌رمانبه‌ران قه‌رزاره‌، ئه‌و قه‌یرانه‌ كاریگه‌ری راسته‌وخۆی له‌سه‌ر نه‌دانی باجیش دروستكردووه‌، هه‌ربۆیه‌ وه‌ك به‌ڕێوه‌به‌ری باج باسیده‌كات بڕیارێك ده‌ركراوه‌ كه‌ ئه‌و كه‌سانه‌ی‌ پاره‌یان لای‌ حكومه‌ته‌و باجیان نه‌داوه‌ پێویسته‌ %80ی پاره‌كه‌ به‌ كاش‌و %20ی به‌ چه‌ك بده‌ن.
پاره‌ی باج سه‌رچاوه‌یه‌كه‌ بۆ داهاتی هه‌رێم، به‌ڵام بڕی ئه‌و داهاته‌ له ‌ساڵی‌ 2015 زۆر كه‌متر بووه‌ به‌راورد به‌ 2014 به‌جۆرێك له‌ 2014دا 212 ملیار دینار بووه‌، به‌ڵام ساڵی‌ دواتر داهاتی باج بووه‌ته‌ 190 ملیار دینار، شاری‌ هه‌ولێریش پشكی‌ سه‌ره‌كی به‌ركه‌وتووه‌ له‌داهاتی باج به‌هۆی‌ ئه‌وه‌ی‌ كۆمپانیا گه‌وره‌كان باره‌گای‌ سه‌ره‌كییان له‌ هه‌ولێره‌، هاوكات ئه‌و بڕه‌ش دیارنییه‌ كه‌ وه‌ك پاره‌ی باج لای كۆمپانیاكانه‌ ئه‌وه‌ش به‌هۆی ئه‌وه‌ی به‌شێك له‌كۆمپانیاكان لای به‌ڕێوه‌به‌رایه‌تی باج ناسراو نین، ئه‌مه‌ش به‌وته‌ی زانیار محه‌مه‌د.
هه‌رچه‌نده‌ به‌پێی ئاماره‌ فه‌رمییه‌كان نزیكه‌ی به‌ 25 هه‌زار كۆمپانیای ناوخۆیی‌‌و ده‌ره‌كیی له‌به‌ڕێوه‌به‌رایه‌تی‌ گشتی‌ تۆماركردنی‌ كۆمپانیاكان تۆماركراون، به‌ڵام له‌ به‌ڕێوه‌به‌رایه‌تی‌ گشتی‌ باج‌و خانوو‌به‌ری‌ میری‌ ته‌نها 16 هه‌زار تۆماركراون‌و له‌و رێژه‌یه‌ش ته‌نها پێنج هه‌زاریان باج ده‌ده‌ن.
"له‌رێگه‌ی‌ سیدییه‌كه‌وه‌ زانیاری‌ ته‌واومان له‌سه‌ر ئه‌م بابه‌ته‌ داوه‌ته‌ داواكاری‌ گشتی‌ بۆ ئه‌وه‌ی‌ رێكاری‌ یاسایی‌ به‌رامبه‌ریان بگرنه‌به‌رو له‌كۆی نزیكه‌ی 25 هه‌زار كۆمپانیا 20 هه‌زاریمان داوه‌ته‌ داواكاری گشتی، له‌ئێستاشدا ئاگاداری‌ بۆ هه‌موو كۆمپانیاكان ده‌چێت، به‌ڵام كۆمپانیایه‌ك هیچ ناونیشانێكی لای‌ ئێمه‌ نه‌بێت چۆن بتوانین ئاگاداری‌ بۆ ببه‌ین‌و ناشزانین چه‌ند باجی لایه‌ كه‌ به‌دادگا بڵێین، بۆیه‌ تووشی‌ گرفت بووین" زانیار محه‌مه‌د واده‌ڵێت.
به‌وته‌ی به‌ڕێوه‌به‌ری باج، پێشتر هیچ هه‌ماهه‌نگییه‌ك له‌نێوان به‌ڕێوه‌به‌رایه‌تی‌ باجه‌كان‌و تۆماری‌ كۆمپانیاكان‌و ئاسایشدا نه‌بووه‌، ئه‌وه‌ش وایكردووه‌ ته‌نها پێنج هه‌زار كۆمپانیا باج بده‌ن، زانیار ئه‌وه‌ی به‌نموونه‌ هێنایه‌وه ‌"كۆمپانیا هه‌بووه‌ نۆ مانگ كاری‌ جوانكاریی‌ كردووه‌‌و دواتر رۆیشتوه‌ به‌بێ ئه‌وه‌ی‌ هیچ باجێكی‌ دابێت‌و پاكتاوی‌ كردبێت ئه‌وه‌ش  ئاسایش رێگه‌یداوه‌ نووسینگه‌ بكاته‌وه‌، به‌ڵام له‌ ئێستادا هه‌ماهه‌نگی‌ باش له‌نێوانماندا هه‌یه‌".
به‌هۆی قه‌یرانی داراییه‌وه‌ له‌دووساڵی رابردوودا به‌تایبه‌ت 2015 ده‌یان كۆمپانیا مایه‌پوچ بوون‌و به‌شێكیان هه‌ڵوه‌شێندرانه‌وه‌، ئه‌وه‌ش ده‌رفه‌تێكی باش بووه‌ بۆئه‌وه‌ی‌ ئه‌و كۆمپانیایانه‌ی‌ داوای‌ هه‌ڵوه‌شانه‌وه‌یان كردووه‌ بڕی‌ ئه‌و باجه‌ی لایان بووه‌ لێیانوه‌رگیراوه‌ به‌وته‌ی به‌ڕێوه‌به‌ری گشتی باج ئه‌وكات رێكاری‌ هه‌ڵوه‌شانه‌وه‌یان ده‌ستیپێكردووه‌.
وه‌زاره‌تی دارایی له‌سه‌ره‌تای ئه‌م كابینه‌یه‌ی حكومه‌تی هه‌رێم درایه‌ بزووتنه‌وه‌ی گۆڕان‌و رێباز حه‌ملان بووه‌ وه‌زیری ئه‌و وه‌زاره‌ته‌، به‌ڕێوه‌به‌ری گشتی باج‌و خانووبه‌ره‌ی میری ئاماژه‌ به‌وه‌ده‌كات په‌یوه‌ندییه‌كی توندوتۆڵیان له‌گه‌ڵ ئه‌و وه‌زیره‌ هه‌بووه‌و پشتیوانیان بووه‌ بۆیه‌ ئه‌وه‌ی نه‌شارده‌وه‌ كه‌ حه‌زیان كردووه‌ كاری له‌گه‌ڵدا بكه‌ن‌و پڕۆژه‌یان هه‌بووه‌ پێكه‌وه‌، وتی "له‌گه‌ڵ كاك رێباز ده‌مانویست ئاسایشی‌ ئابووری‌ بێنینه‌ سه‌رخه‌ت، سه‌ندیكاكان بێنینه‌ سه‌رخه‌ت‌و دامان نابوو له‌گه‌ڵ سه‌رۆكی‌ حكومه‌ت كۆبوونه‌وه‌ بكه‌ین".
