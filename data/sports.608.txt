ئەمڕۆ هەفتەیەكی نوێ لە یارییەكانی خولی نایابی یانەكانی ئینگلتەرا دەستپێدەكات، لە بەهێزترین رووبەروویبوونەوەی ئەو هەفتەیەشدا سەعات 8  و 30 دەقیقەی شەو هەردوو یانەی مانچستەرسیتی و توتنهام هۆتسبێر لە یاریگای ئیتیحاد بەیەك دەگەن.
هاوشێوەی خولە ناوخۆییەكانی تری ئەوروپا لە ئینگلتەراش شەممە ركابەرییەكانی هەفتەیەكی نوێ لە خولی نایابی ئەو ووڵاتە دەستپێدەكات و واش بڕیارە یارییەكانی هەفتەی هەژدەیەمی خولەكە تا شەوی دوو شەممەی داهاتوو بەردەوامیان هەبێت.
هەر لە درێژەی یارییەكانی هەفتەی هەژدەیەمی خولەكەدا یانەی چێڵسی پاڵەوانی وەرزی رابردووی خولەكە لە یاریگا و بەردەم هاندەرانیدا رووبەرووی یانەی ساوسهامتۆن دەبێتەوە، بۆ ئەو یاریەش ئەنتۆنیۆ كۆنتی ئیتاڵی و راهێنەری بلوز سەرجەم یاریزانە بە توانا و ناودارەكانی بانگهێشتكردووە و لە پلانی ئەوەشدایە هاوشێوەی یارییەكانی رابردووی خولەكە بەرامبەر بە ساوسهامتۆن یاری بكات، ئەویش تا بتوانن دوانزەیەمین بردنەوە لە یارییەكانی ئەم وەرزەی پریمەرلیگ بەدەست بهێنن و لە پلەی سێیەمی ریزبەندی خولەكەش پێگەی خۆیان بەهێز تر بكەن، هەروەها لە یاری لوتكەی ئەو هەفتەیەشدا كە سەعات 8  و 30 دەقیقە شەوی شەممە دەستپێدەكات، هەردوو یانەی مانچستەرسیتی و توتنهام هۆتسبێر لە یاریگای ئیتیحاد بەیەك دەگەن، بۆ ئەو یاریەش راهێنەری هەردوو یانە بە هەموو توانایەكی خۆیانەوە ئامادەكاریان كردووە و بە نیازیشن بە بەشێكی زۆری ئەستێرەكانیانەوە بەشداری بكەن، ئەویش تا بتوانن یاری لوتكەی ئەو هەفتەیە بە سوودی خۆیان یەكلایی بكەنەوە، بە تایبەتی پیپ گواردیۆلای ئیسپانی و راهێنەری ستیزنس كە دەیەوێت بە بردنەوەی لە توتنهام درێژە بە ئەنجامە باشەكانی ئەم دواییەی یانەكەی بدات، كە لەم وەرزەدا مان سیتی توانیویەتی 15 بردنەوەی لەسەر یەك تۆمار بكات، لە بەرامبەریشدا ماوریسیۆ پۆكیتینۆی راهێنەری سپێرز ماوەی چەند رۆژێكە بۆ ئەو یاریەی بەرامبەر بە مانچستەر سیتی لە ئامادەكردنی بەهێزترین پێكهاتەدایە، ئەویش تا بتوانن لە دەرەوەی یاریگای خۆیان بەهێز ترین ئاست پێشكەش بكەن و ببنە یەكەم یانە لە یارییەكانی ئەم وەرزەی پریمەرلیگدا مان سیتی دووچاری شكست بكەن، جێی وەبیر هێنانەوەیە لە پێشووتردا و لە سەرجەم خول و جام و پاڵەوانێتیەكاندا هەردوو یانە 153 جار رووبەرووی یەك بوونەتەوە، كە لە 58 یاریدا یانەی مانچستەرسیتی براوە بووە و لە 60 یاریشدا یانەی توتنهام هۆتسبێر توانیویەتی بردنەوە تۆمار بكات، هەروەها لە 35 یاریشدا هەردوولا یەكسان بوون.
رۆژی یەك شەممەش یارییەكانی هەفتەی هەژدەیەمی پریمەرلیگ بەردەوامیان دەبێت و دوو یاریش لەو رۆژەدا بەرێوەدەچن، كە لە یەكەم یاریدا سەعات 5  و 15 دەقیقە یانەی مانچستەریونایتد دەبێتە میوانی یانەی وێست برۆمیچ ئەلبیۆن و لە دووەم یاری ئەو رۆژەشدا سەعات 7 و 30 دەقیقە یانەی لیڤەرپوڵیش دوور لە یاریگای خۆی رووبەرووی یانەی بۆرنمۆس دەبێتەوە،  هەروەها لە دوا یاری ئەو هەفتەیەشدا كە سەعات 11ی شەوی دوو شەممە بەڕێوەدەچێت، یانەی ئیڤەرتۆن لە یاریگای گۆدیسۆن پارك پێشوازی لە یانەی سوانزی سیتی دەكات.
بەڕێوبەری بەشی هەناوی لە نەخۆشخانەی فێركاری سلێمانی رێنمایی دەداتە هاوڵاتیان لە كاتی هاتنی سەرما و سۆڵە و داوا دەكات خۆیان لە نەخۆشییە وەرزییەكان بپارێزن.
