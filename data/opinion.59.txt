كۆماری ئیسلامی ئێران لە گەیشتنی بە دەسەڵاتەوە تاكو ئێستا سەدان و هەزاران تاوانی بە دژ بە تاك و كۆمەڵی گەلەكەمان لە رۆژهەڵاتی ئەنجام داوە كە تیایدا دەیان هەزار هاووڵاتی سڤیل بونەتە قوربانی, ئەمەش تایبەتمەندی سستەمی دیكتاتۆری و ئیستبدادی ڕژێمەكەیە, هەرچەندە زۆرجار وڵاتە بەناو دیموكراتەكان لە وڵاتانی دی ڕێگە خۆشكەر یان ئەنجامدەری تاوانی دژی مرۆڤایەتی و جەنگ و كۆمەڵكوژی و ژینۆساید بوونە , لەم بارەیەوە نموونەمان زۆرە, لاپەڕەی مێژووش پڕە لە پەڵەی رەشی وا.
لە تاوانی قاڕنێ گروپێك لە مرۆڤەكان دەكەونە بەر شاڵاوی قڕ كردن ژمارەیان لە دەوروبەر 68 هاووڵاتی لە منداڵ , پیر , پەككەوتە , ئافرەت پێك هاتوون وەك لە رۆژنامەی كەیهانی 27-11-1979دا بڵاو كراوەتەوە, چەند ماڵێكی گوندەكە ئاگریان تێبەردەدرێت, تەرمی قوربانییەكان لەت لەت دەكرێن وەك لە رۆژنامەی ئیتلاعاتی 7-12-1979 دا هاتووە, ئەم گروپە بە بڕیار لە دەستەی باڵای دەسەڵاتەوە لە پایتەخت دیاری نەكراون بە كوشت و بڕی بە كۆمەڵ, ئەگەر كرابێتیش بەڵگەی وا تا ئێستا ئاشكرا نەكراوە, وەك چۆن لە ئەنفالدا بە بڕیاری 4008 ی سەركردایەتی شۆڕشی پارتی بەعس دیاریكران , یاخود جووەكان ….
, هەرچەندە رژێم پێشتر لە 28 گەلاوێژ 11 هاووڵاتی پاوە,29ی مانگ 7 كەسی دیكەی هەمان شار و 3ی خەرمانان 9 كەسی مەریوان و 5ی خەرمانان 11ی سنە و 6ی خەرمانان 20 كەسی لە سەقزی ئیعدام كرد, كە هەموو ئەم تاوانانە لە دەوروبەری تاوانی قاڕنێن.
نەخشەی كوشت و بڕی گوندی قاڕنێ لە ئورمێ و نەغەدەوە داڕێژرا نەك لە تارانەوە, وەلێ فتواكانی ئیمام خومەینی بۆ جیهاد لە كوردستان كە تەنها 15 رۆژ پێشتر دەرچوبوو, لە رۆژنامەكانی كەیهان و ئیتڵاعاتی هەمان رۆژ بڵاو كرانەوە,كە تیایدا فەرمانی بە جیهاد دا دژ بە خەڵكی كوردستان, پەیامەكانی بەنی سەدر و كردارەكانی خاڵخاڵی هەموو ئاماژەن بۆ بڕیارێكی ڕانەگەیەنراو بۆ ئەنجامدانی كۆمەڵكوژی دژ بە كورد .
قاڕنێ هەڵكەوتووی 7 كم شاری نەغەدەیە كەوتۆتە سەر چوار ڕیانێك باشووری رۆژاوای شاری نەغەدە , لە سنووری شاری شنۆو لاجانە, ژمارەی ماڵەكانی لەوكاتە نزیك 70-80 ماڵێك بوو, ئەم گوندە سەر بە ناوچەی سوندسە, دەڤەرەكە زیاتر لە 40 گوندی ئازەری زمانی تێدایە, لە پاڵ دوو ئەوەندە گوندی كورد نشین , ئازەرییەكان توركی زمانی شیعە مەزهەبن , ڕژێم بە هەموو شێوەیەك هەوڵی نانەوەی دووبەرەكی دەدا لە ناوچەكە لە نێوان كورد و ئازەرییەكان بە كەڵك وەرگرتن لە جیایی زمان و مەزهەبیان, بۆ ئەوەی پێگەی خۆی بەهێز بكات .
دیارە ئەم پێكهاتە نەتەوەیی و مەزهبیە ئاڵۆزەی ناوچەكە, لە میاندوابەوە بۆ نەغەدە و ورمێ و ….
لە داهاتوو لوغمێكی لە كەركووك مەترسیدارترە بۆ تەقاندنەوەی شەڕی نەتەوەیی و مەزهەبی لەو ناوچەیە, بە تایبەت لە كاتی یەكلاكردنەوەی ناسنامەی نیشتمانی ناوچەكە لە ڕوی جوگرافیاییەوە, ئەوكاتەی ئێران دەبێتە بەڵكانێكی دی , بۆیە وا پێویست دەكات لە هەنووكەوە كێشەكە بە جدی وەربگرترێت بۆ ئەوەی نەكەونە تەڵەی شەڕی نەتەوەییەوە.
شوێن بەرزاییەكانی نزیك پادگانی دوو ئاوێیە, كات مانگی خەرمانان و كاتی خەرمان هەڵگرتنەوەو كارو كاسبی جوتیارانە, ڕۆژ 10ی خەرمانانی ساڵی 58 دەكاتە 1 ی سەپتەمبەر, دوو پێشمەرگەی حدكا یەكیان بەناوی محەمەد عەلی پیرێژنە, بۆسەیەك بۆ هێزەكانی كۆماری ئیسلامی ئێران دادەنێن, لە ئەنجامدا 16پاسدار دەكوژن و دووی دیكەش بریندار دەكەن , دوواجار یەكی دیكە لە بریندارەكان دەكوژرێت و محەمەد عەلیش گیانی بەخت دەكات .
لە كاتی گەڕانەوەیان بە قاڕنێیا كاتژمێر 1ی پاش نیوەڕۆ, لەسەر ڕێوە, 3 منداڵی بەرخەوان دەبینن , لە كاتێكا ئەو منداڵانە لە ترسی پاسدارەكان زارەترووك ببون و باوەشیان بە یەكدا كردبوو , لە لایەن پاسدارەكانەوە دەدرێنە بەر دەستڕێژی گولەو شەهید دەكرێن , دوانیان ناسراون بە ناوەكانی ” ڕەحمان ڕامینی , خاتوو زین ڕامینی ,….
(ناوی سێیەم نەزانراوە) ” .
دوای ئەو منداڵانە , سەرەتا دەگەن بە 3 شوان , هەرسێكیان شەهید دەكەن بە ناوەكانی ” ئەبو بەكر مستەفا زادە , سەید ئیسماعیل تاهیری , حەسەن … ” هاوكات دوو شوانی دیكەش بریندار دەكەن, ئەوان لە ترسا خۆیان دەشارنەوە.
مەعبودی كە لە كاتی شادا سەرمایەدار بوو و دوكانی فرۆشتنی تراكتۆری هەبوو , وە لە كاتی كۆماری ئیسلامی دەسەڵاتداری باڵا بوو لە ناوچەكە ” زۆربەی دەسەڵاتدارانی سەردەمی شا لە كاتی خومەینی مانەوە “, پەیمان بە خەڵكەكە دەدات پارێزراون , ئەوەی شایانی وەبیر هێنانەوەیە حاجی عەزیم مەعبودی و موراد قەناری دوو عاملی ئەساسی بوون لە خۆشكردنی شەڕی نەتەوەیی لەتێوان كوردو ئازەرییەكان, پێویستە ئەم ناوانە پارێزراو بن بۆ مێژوو, وەلێ هەرچی تاوانی گوندی قاڕنێ بە بڕیاری ئەم چوار كەسە جێبەجێكرا((“معبودی” و “سرگرد نجفی” و “عزیز قادری” و مەلا “حسنی “غلام رچا حسنی امام جمعهٔ ارومیه””)).
سوپا سەرەتا بە خۆیان و چەكی قورسیانەوە لە تانك و زرێپۆش بەرزاییەكانی گوندەكە دەگرن و ئابلوقەی دەدەن , دواتر بە بڵندگۆ بانگ لە خەڵكەكە دەكەن بگەڕێنەوە بۆ ماڵەوە, چونكە لەو كاتە هەموو لەسەر كار بوون و وەرزی بەرهەم بوو , لە ناو قاڕنێ سەرەتا هێرش دەكەنە سەر ماڵ حاجی ڕەحمان شەریفی ئازەر, ئاگر لە ماڵەكەیان بەردەدن , لە كۆی 6 كەسی خێزانەكەیان, 5یان شەهید دەكەن” زیندووەكەش خۆی كردبوو بە مردوو ” بۆیە ڕزگاری ببوو, كوڕێكیشی پێشتر لە گەڵ شوانەكان بریندارببوو.
مەلا مەحموود, مەلای گوند ناسراو بە ((مەلا مەحموودی مەستوورزادە )), لە كاتێكدا قورئانی گرتبوو بە دەستییەوە و هانای بۆیان هێنا بۆ ئەوەی دەست لە كوشت و بڕی ئەو خەڵكە هەڵبگرن , ئازایانە بەرەو ڕویان ببووەوەو وتبووی : ئێوە لە تەرمەكانیشمان دەترسن, بەڵام هەر دەگەین بە ئاواتەكانمان.
دوای ئەوەی قورئانەكەی لەدەست وەردەگرن و فڕێی دەدەن ئەوجار سەری دەبڕن وەك پاداشتێك, لەبەر خاتر قورئانەكە مەڵا سەر دەبڕن بۆ ئەوەی ئازاری نەبێت وەك ئەوانی دیكە, پاشان چەند فیشەكیش دەنێن بەمێكیشیەوە, مخابن سەری مەلا ون دەبێت ” بڵاو دەبێتەوە لەشكری ئیسلام سەری مەلا دەبەن”, ئێستا مەلا بەبێسەر نێژراوە.
سەید عەلی تاهیری دوای ئەوەی چەند كەس لە خێزانەكەی شەهید دەكەن , دەستەكانی دەبڕنەوە ئەوجا شەهیدی دەكەن , دواتر تەواوی تەرمی قوربانیان دەبەنە سەر رێگای سەرەكی شار و رادەگەیەنن لە شەڕ لە گەڵ سەپای پاسداران كوژراون.
صادق خاڵخاڵی یەكێك لە گەورە تاوانبارانی كۆماری ئیسلامی, دڵڕەقترین ئاخوندی ئەوكاتە, بەرامبەر بم تاوانە هاتە قسە و لە نامەیەكدا بۆ خومەینی لە 20-6-1358 دا 9 رۆژ دوای ئەنجامدانی تاوانەكە نووسی ((کارەساتی دڵتەزێنی قاڕنێ دڵی هەر مرۆڤێک دەهەژێنێت)), ئیتر بزانن چ دڵڕەقیەك كراوە, خاڵخاڵی, خاڵخاڵی سەربڕینی مەلا مەحمود لە راپۆرتەكەیدا دەنوسێت ” مه‌لا مه‌حمودی مستورزاده‌ که‌ به‌ قورئانه‌وه‌ چووه پێشوازیی خه‌ڵکه‌که‌‌‌، داروده‌سته‌ی مه‌عبودی و سه‌رگورد نه‌جه‌فی و عه‌زیز قادری و مه‌لا حه‌سه‌نی، (65) که‌سیان به‌ شێوه‌یه‌کی ده‌ردناک کوشتووه‌.
ئه‌گه‌ر ئیمام له‌و کاره‌ دڵسوتێنه‌ره‌ نه‌پرسێته‌وه‌، ده‌بێ کام ده‌سه‌ڵات لێی بپرسێته‌وه‌.
دوای بڵاو بونەوەی هەواڵی تاوانەكە, خومەینی و مونتەزیری مەهدی بهاداران بۆ لێكۆڵینەوە لە تاوانەكە دەنێرن بۆ كوردستان , لێكۆڵینەوەكەی لە رۆژنامەی ئیتڵاعاتی 17-9-1979 بڵاو كرایەوە, بە پێی راپۆرتەكەی تاوانباران لە لایەن دكتۆر چەمران, تیمسار زەهیر نەژاد, سەرهەنگ شەهبازیان وژمارەیەك فەرماندەی سوپاو ژاندرمەری پڕ چەك كراون, بەڵگەكانی دەریدەخەن كە مەعبودی((حاج عڤیم معبودی)) و سەرهەنگ نەجەفی و جوانمەرد( ئازەرییە توندڕەوەكان) تاوانەكەیان ئەنجامداوە, زەهیر نەژادیش پشتیوانی دەكات لە تۆمەتباران و رێگری دەكات لە دادگاییكردنی تاوانباران.
لای خۆیەوە رۆژنامەی ئینقلابی ئیسلامی كە بەنی سەدر سەرپەرشتی دەكرد لە ژمارەی 652ی خۆیدا كۆمەڵە بە هۆكاری تاوانەكە دەزانێت, ئەمە لە كاتێكدایە كۆمەڵە دورو نزیك پەیوەندی بە روداوەكەوە نەبووە لەو رۆژەو رۆژی پێشتریش.
لە دوای تاوانەكە, تاوانباران تەرمی قوربانیان دەكەنە ناو ماشین و بە كەڵەكە كراوی لەسەر یەك , ئەوەشی جێگای نەبوەوە بە دوای ئۆتۆمۆبێلەكانیانا ڕایدەكێشن بەرەو نەغەدەیان دەبەن, لە نەغەدە تەنانەت سوكایەتی بە تەرمی ئەو منداڵە كەمتر لە 10 ساڵانەیە كراوە, 5 تەرمی لە ژێر زبڵدانی شارەوانی دەشارنەوە, ئەوانی دی لە ڕۆخی شەقامەكان فڕێدەدەن , تاكو ئێستاش روفاتی هەموو قوربانیان نەهێنراونەتەوە بۆ قاڕنێ .
خەڵكی قاڕنێ ئەوانەی ئەو چركە ساتە لە گوند نەبوون و رزگاریان بوو لە كۆمەڵكوژییەكە , دوای تاوانەكە بۆ ماوەی مانگ و نیوێك گوندەكە چۆڵ دەكەن , لە گوندی كانی بۆداغ جێگیر دەبن .
ئەوەی شایانی ئاماژە پێدانە لەكاتی چۆڵكردنی گوندەكە ڕژێم جارێكی دیكە تاوانێكی دیكەی خوڵقاندەوە , دوو ڕۆڵەی دیكەی ئەم گوندەی شەهید كرد بە ناوەكانی :
تاوانی قاڕنێ یەكەم و دوا تاوان نەبوو بەرامبەر بە خەڵكی بێتاوان ئەنجام بدرێت , نموونەی لەو چەشنە لە گوندەكانی ئیندرقاش و قەڵاتان ” 50 كەس ” , دیلان چەرخ ” 40 كەس “خەلیفەلیان ” 21 كەس ” زۆرە .
وەك بینیمان لە كاتێكدا ڕژێم ناسنامەی ئیسلامی بوونی هەڵگرتووە, كەچی مەلای گوند بە قورئانەوە و بە بەرچاوی خەڵكەوە سەردەبڕێت , هەروەها ئەگەر سەرنجی ورد بدەین ژمارەیەكی زۆری قوربانیان سەید و ئەهلی بەیت و لە نەوەی حوسێن و فاتیمەن كە گوایە لای ئەوان لە لوتكەی پیرۆزیدان.
مخابن ئەم تاوانانە لە لایەن پارت و ڕێكخراوەكانی ڕۆژهەڵاتەوە تاكو هەنووكەش گرنگی پێویستی پێنەدراوە , بۆ یەكەمجار لە ساڵی 1996 وەك ڕێكخراوی ئاوارەو ئەنفالەكانی كوردستان كە ئەوكاتە سەرپەرشتیم دەكرد و یەكەم رێكخراوی فەرمی جینۆساید بوو لە كوردستان , پاش قسەوباسكردنمان لەگەڵ چەند كەسێك لە باڵەكانی ئەوسای دیمكرات, ویستمان ئەو یادە بكەینەوە , كەچی مخابن لە لایەكەوە ئەوان تووشی هێرشی ناڕەوا بۆسەر كۆیە بوونەوە, لە لاكەی دییەوە ئێمەش لە 31ی ئابدا چارەنووسی خۆمان لە زیندان و هەڕەشەلێكردندا بینییەوەو كارەكانمان راگرترا .
خۆشبەختانە لە دوای ساڵی 2002 ئەو خەونە هاتە دی , بە ئەنجامدانی كارو نووسین و بەیاننامە دەركردن , بۆ یەكەمجار یادمان كردەوە لەو ساڵە” بە هاوكاری كاك كەیوان فەلامەرزی و مستەفا بەهمەنی”, تا ساڵی 2010, كاری باشكرا بۆ ئەوەی تاوانی قاڕنێ ببێتە سیمبولی كۆمەڵكوژی گەلەكەمان لە ڕۆژهەڵاتی كوردستان , وەلێ لەوساوە گرنگی پێ نەدرایەوە و هەموو هەوڵە سەركەوتوانەكان مرێندرا.
–	یادی قاڕنێ بكرێتە ڕۆژی یادكردنەوەی دەیان هەزار قوربانی گەلەكەمان , ڕۆژی كۆمەڵكوژی گەلەكەمان لە رۆژهەڵاتی كوردستان .
–	هەوڵبدرێت هەموو ئەو تاوانانەی دژ بە گەلەكەمان لەو پارچەیەی كوردستان ئەنجامدراوە , بكرێت بە دۆكمێنت , سیناڕیۆ سەقەتەكانی باشوور دوبارە نەكرێتەوە لەو پارچەیەی كوردستان , بە ژمارەو ناو و وێنەی قوربانیان تاوانەكانی كۆماری ئیسلامی ئێران لە قاوبدرێت نەك بە گۆترە .
–	هەوڵبدرێت مۆنمێنتێك بۆ قوربانیانی قاڕنێ درووست بكرێت ” ئەگەر كرا لە گوندەكە , ئەگەریش نا ئەوە بەشێوەی كاتی لە كوردستان یان هاندەران, ئەگەر مەلا مەحمود بكرێتە هێما بۆ ئەو مۆنمێنتە باش دەبێت .
–	ناوی تەواوی تاوانباران و بەشداربووانی تاوانەكان یاداشت بكرێن و دۆكۆمێنتەكانی ئەوكات ئەرشیف بكرێن , سەرجەم هەوڵەكان لە پەرتوكێكی دۆكۆمێنتاریدا چاپ بكرێت و وەریش بگێڕدرێتە سەر زمانە بیانییەكان.
–	سمینارەكانی مەلا برایم محێدین لەسەر قاڕنێ , ساڵانە بۆ ناوەندی چاك لە هۆڵەندا دەیگێرا لە ماوەی 8 ساڵدا .
