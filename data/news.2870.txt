ھاوپەیمانیەتی نێودەوڵەتی بۆ شەڕی داعش لە ماوەی مانگی رابردوودا مەشق و راھێنانی زیاتر بە ھەزار پێشمەرگە کردووە.
ستیڤ وارن، گوتەبێژی ھێزی ھاوپەیمانانی نێودەوڵەتی بۆ شەڕ دژی داعش لە عێراق و سووریا، لە بەیاننامەیەکدا رایگەیاندووە "تەنیا لە ماوەی 30 رۆژی رابردوودا لە شاری ھەولێر مەشق و راھێنان بە نزیکەی 1100 پێشمەرگە كراوە".
وتەبێژی ھێزی ھاوپەیمانان راشیگەیاندووە: "گروپێکی دیکەی لە ھێزی پێشمەرگە ئامادەکراون، بۆ ئەوەی لەلایەن راوێژکارە نێودەوڵەتییەکانەوە مەشقیان پێ بکرێت".
سەبارەت بە مەشق و راھێنان و ئامادەكردنی ھێزی پێشمەرگە ستیڤ وارن، ئەوەشی نەشاردووەتەوە کە ئەو پێشمەرگانە ئامادەکراون بۆ ئۆپەراسیۆنەکانی داھاتوو لە نێویشیاندا ئۆپەراسیۆنی رزگارکردنەوەی شاری موسڵ.
