خۆ من گوێچكه‌م زۆر خراپ تێك چوو بوو، زۆرجار وه‌ك فواره‌ خوێنی ده‌فیچقاند، به‌ڵام كاكم خوێن له‌ نه‌خۆشییه‌كه‌یه‌وه‌ نه‌ده‌هات و باوكم ده‌شیبرد بۆ عیاده‌و نه‌خۆشخانه‌ی شاره‌ گه‌وره‌كان... چه‌ندین جار پێكڕا ده‌چوون بۆ به‌غدا و سلێمانی و هه‌ولێر، جارێكیش به‌و دواییانه‌ بردییه‌ تاران، به‌نیاز بوو سه‌ردانێكی ئه‌نقه‌ره‌شی پێ بكات، به‌ڵام باری دارایی ماڵباته‌كه‌مان هێنده‌ باش نه‌بوو، ده‌نا پێ ده‌چوو باوكم كاكمی بۆ پایته‌ختی وڵاتانی ئه‌وروپاش ببردایه‌، له‌ولاشه‌وه‌ گوێچكه‌ی من فیچقه‌ی ده‌هات و فیچقه‌ی ده‌هات... وه‌ك ئه‌وه‌ی بڵێی گوێی له‌و هه‌موو فیچقه‌یه‌ نه‌بووبێ، كه‌ وه‌خت بوو منی كاس ده‌كرد، سه‌رم هه‌میشه‌ گرمه‌ی ده‌هات، هه‌رچی سه‌مفۆنی غه‌مگین هه‌بوون له‌ گوێچكه‌ی مندا لێ ده‌دران... ده‌ڵێی هه‌رچی ده‌بابه‌ی هیتله‌رو سه‌دام حوسێن بوو، له‌ناو كاسه‌ی سه‌ری منا ته‌راتێنیان ده‌كرد.
من تا ئه‌و ڕۆژه‌ی كه‌ گوێم له‌ دایكم نه‌بوو قسه‌ی بۆ باوكم ده‌كرد، سره‌وتم نه‌بوو، چونكه‌ حه‌زم ده‌كرد بزانم كاكم چییه‌تی، وا له‌تاو نه‌خۆشییه‌كه‌ی ئه‌ودا گوێچكه‌ی من هیچ بایه‌خێكی لای باوكم نییه‌، به‌شێوه‌یه‌ك وام لێ هاتبوو، وه‌خته‌بوو فیچقه‌ی گوێچكه‌ی خۆم و ئه‌و هه‌موو سه‌مفۆنیا ناخۆش و هاڕه‌هاڕی ده‌بابانه‌م بیر ده‌چوویه‌وه‌و له‌ مه‌راقی ئه‌وه‌دا بووم بزانم كاكم چییه‌تی... ده‌مگوت: ده‌بابه‌ چییه‌، وادیاره‌ ئه‌و ته‌یاره‌ به‌ناو گوێچكه‌یدا ده‌فڕێ!
كاتێ باوكم، كاكمی ده‌برد بۆ شاره‌ گه‌وره‌كان، تا له‌ سه‌فه‌ره‌كه‌یان ده‌گه‌ڕانه‌وه‌، من به‌ خوێنی گوێچكه‌م، گوڵی سووری گه‌وره‌ گه‌وره‌ى جوانم له‌هه‌موو شوێنێكی ماڵدا ده‌نه‌خشاند.
ته‌نانه‌ت میچی دیواره‌كانیش گوڵی گوێچكه‌ی منیان پێوه‌ بوو.
هه‌ر كه‌ ده‌گه‌ڕانه‌وه‌ ماڵێ، باوكم بێ ئه‌وه‌ی گوێ به‌ گوڵه‌ گه‌وره‌و جوانه‌كانی من بدا، پێی ده‌گوتم: كاكت زۆر نه‌خۆشه‌، ده‌بێ به‌ قسه‌ی بكه‌ی و ئاگات لێی بێ.
خۆ من به‌ قسه‌ی هه‌موویانم ده‌كرد، هه‌ر له‌ زۆر زۆر زووه‌وه‌ وا ڕاهێنرا بووم، كه‌ خزمه‌تی هه‌موو كاك باوك و گه‌وره‌یه‌ك بكه‌م، به‌ڵام ئه‌م (هه‌موویان)ه‌ى ئێستا مه‌به‌ستم باوكم و دایكم و كاكم و دوو براكه‌ی ترمه‌.
گۆره‌وی و ته‌نانه‌ت ده‌رپێ قوته‌كانیشیانم ده‌شووشت.
ئه‌و ده‌رپێ قوتانه‌ی كه‌ ناوگه‌ڵه‌كانیان زه‌ردهه‌ڵگه‌ڕابوون و جارجاریش بۆنی ته‌گه‌یان وه‌ك هاڵاوى كوڵانی ئاوی كترییه‌كه‌ لێ به‌رز ده‌بووه‌وه‌.
به‌تایبه‌ت ئه‌وانه‌ی كاكم، بۆنێكی سه‌یریان لێوه‌ ده‌هات.
زیاتر له‌چاو ده‌رپێ قوته‌ی دوو براكه‌ی ترمء باوكم، ده‌رپێ قوته‌كانی كاكم، كه‌ باوكم هه‌میشه‌ ده‌یبرده‌ عیاده‌، ناوگه‌ڵ زه‌ردهه‌ڵگه‌ڕاوتر بوون.
بۆیه‌ لای خۆمه‌وه‌ هه‌میشه‌ به‌راوردی ئه‌و دوو ڕه‌نگه‌ی نه‌خۆشییه‌كه‌ی خۆمم و كاكم ده‌كرد، هه‌تا ژماره‌ى گوڵه‌ سووره‌كانی گوێچكه‌ی من زیادیان بكردایه‌و سوورتر هه‌ڵگه‌ڕابان، بۆنی ته‌گه‌و زه‌ردهه‌ڵگه‌ڕانی ده‌رپێ قوته‌كانی كاكیشم زیاترو زیاتر ده‌بوون.
گوڵی سوری گوێچكه‌ى من و په‌ڵه‌ی زه‌ردی ناوگه‌ڵی كاكم، تا بێ زیادیان ئه‌كرد، به‌ڵام باوكم گوێی به‌ سوریی گوڵه‌كانی من نه‌ده‌داو هه‌ر له‌ خه‌می ئه‌و زه‌ردییه‌ی كاكمدا بوو.
به‌هه‌رحاڵ، ئه‌م نهێنییه‌ (نهێنی ڕه‌نگه‌كان و بۆنی ته‌گه‌و فیچقه‌ی گوێچكه‌ی من) هه‌روه‌ك خۆی مایه‌وه‌، هه‌تا ئه‌و شه‌وه‌ی كه‌ گوێـم له‌ باوكم بوو، گوتی:
- ئه‌وه‌ چه‌ن جاره‌ ده‌یبه‌مه‌ تارانیش هه‌ر هیچ، ئه‌م كوڕه‌ له‌ بۆنی پیس و ڕه‌نگی زه‌رد زیاتر هیچی پێ نییه‌.
- نا وه‌ڵا ئافره‌ت دكتۆره‌كانیش هه‌روا ده‌ڵێن، به‌ڵام من كۆڵ ناده‌م، نابێ كوڕی گه‌وره‌ى من ئاوا بێ.
من دره‌نگ تێگه‌شتم.
چه‌ند ساڵێك دواتر، كه‌ ئیدی به‌ یه‌كجاری گوێچكه‌ی من له‌كار كه‌وت ئه‌وسا زانیم، گه‌ڵوگونی كاكم ته‌واو نییه‌و له‌ هی نێرینه‌ی به‌شه‌ر ناچێ.
دایكم ئه‌و جاره‌ش وه‌ك هه‌موو جاره‌كانی پێشووتر گوتی: تۆفیق گیان، ده‌ ئه‌و كچه‌ش بۆ لای دكتۆرێك به‌ره‌، ئه‌و داماوه‌ ڕۆژبه‌ڕۆژ گوێچكه‌ى خراپتـر ده‌بێ، ها ئه‌و هه‌موو گوڵه‌ سووره‌ نابینی به‌و ماڵه‌وه‌...
بیرمه‌ باوكم وه‌ك هه‌میشه‌ وه‌ڵامی دایه‌وه‌و گوتی: كچ موڵكی مێردی داهاتووی خۆیه‌تی، به‌ڵام كوڕ نا، كوڕ پشته‌ پشت، ده‌بێ كه‌ كچی خه‌ڵكیت بۆ هێنا، كه‌ڵكی ئه‌وه‌ى هه‌بێ شتێك بكا، تێگه‌شتی ئافره‌ت.
