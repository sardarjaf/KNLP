ڕه‌نگبێ تۆ بلێی جوانترین چیرۆک چیخۆف یاخود نوسه‌ره‌ ناوداره‌کانیتر نوسیویانه‌ .
منیش ده‌لێم ڕاستده‌که‌یت به‌لام ئه‌و نوسه‌رانه‌ زیندوو بوون کاتێ چیرۆکه‌کانیان نوسیوه‌ته‌وه‌ .
مامۆستا سعود له‌ پاش مردنی جوانترین چیرۆکی نوسیوه‌ته‌وه‌ .
ڕه‌نگبێ بلێی مردوو چۆن ده‌نوسێته‌وه‌ ، منیش ده‌لێم ده‌نوسێ ، به‌لگه‌شم  ئه‌وه‌یه‌ با پێکه‌وه‌ ئه‌م یاده‌ی نێوان من و مامۆستا بخوێنینه‌وه‌ !
ئه‌و سه‌رده‌مانه‌ی مامۆستا سعود له‌ ژیان بوو پێشبڕکێ  و ململانێمان له‌سه‌ر چیرۆک نوسین ده‌کرد .
من بیرۆچکه‌ی چیرۆکێکم بۆ ده‌گێڕایه‌وه‌ ..ئه‌ویش یه‌کسه‌ر چیرۆکێکی تری بۆ ده‌گێڕامه‌وه‌ .
ئینجا ده‌یگوت : نه‌مبرده‌وه‌ !
هاورێیه‌تیمان پڕ له‌ گالته‌و گه‌پ و توانج لێدان بوو ، هه‌ستم ده‌کرد ڕۆژ به‌ ڕۆژ ئه‌و زیاتر منی خۆش ده‌وێ هه‌موو جار پێی ده‌وتم : ده‌لێی خوا تۆی بۆ من ناردووه‌ تا له‌ دوا ته‌مه‌نی ژیانم هاوڕێیه‌کم هه‌بێ .
پێکه‌وه‌ مامۆستا بووین له‌ هونه‌ره‌ جوانه‌کانی شاره‌ خه‌ماوییه‌که‌م ..مامۆستا سعود که‌سێکی بالا به‌رز و چوار شانه‌ و که‌مێک قه‌له‌و بوو ، زۆربه‌ی کات ڕیشێکی ته‌نکی به‌رده‌دایه‌وه‌ ، به‌  سمێله‌ پان و درێژه‌ کاکه‌ییه‌که‌ی وێنه‌ی مرۆڤێکی ماندوو و دنیا دیده‌ی ده‌به‌خشی .
به‌داخه‌وه‌ جگه‌ره‌ی  زۆر ده‌کێشا ، ئه‌گه‌ر بێتوو سه‌رقالی نوسین بوایه‌ ڕۆژانه‌ دوو پاکه‌تی ته‌واو ده‌کرد .
ڕۆژێکیان مامۆستا سعودم بینی کیسه‌یه‌کی شینی ڕه‌نگاوڕه‌نگی به‌ده‌سته‌وه‌ بوو .. وتم : ئه‌وه‌ دیاریت بۆ هێناوم؟
پانتۆلێکی جین و کراسێکی سووری خه‌ت سپی و گیرفانداری بۆ کڕیبووم .. دوای ئه‌وه‌ی پانتۆل و کراسه‌که‌م تاقی کرده‌وه‌ وتم : مامۆستا سعود تۆ چۆن ئه‌ندازه‌م ده‌زانی؟
سوپاسیم کرد و ئه‌و ڕۆژه‌مان به‌ خۆشی برده‌ سه‌ر ..لێ به‌لێنێکم لێوه‌رگرت که‌ منیش دیارییه‌کی بۆ بکڕم و قبولی بکات .
دیارییه‌که‌ی من بۆ مامۆستا سعود قاتێکی ڕه‌ساسی و کراسێکی سپی خه‌ت ڕه‌ش و جوتێ پێلاو بوو.
به‌هه‌رحال یاده‌ شیرینه‌کانی نێوان من و مامۆستا سعود دوورودرێژه‌ ، ئه‌وه‌ی مه‌به‌سته‌ که‌ بیگێڕمه‌وه‌ پاش مردنیه‌تی .
ناچارته‌له‌فۆنم بۆ هاوسه‌ره‌که‌ی  کرد تا سه‌ره‌خۆشی لێبکه‌م .
له‌ جیاتی من دلنه‌وایی ئه‌و بده‌مه‌وه‌ ، که‌چی ئه‌و هه‌ستی به‌ خه‌مم کردوو ده‌یگوت : له‌گه‌ل مردن هیچ ناکرێت!
وتی : نه‌خێر له‌سه‌ر ڕاسپارده‌ی خۆی ..نوسیبووی کاتێ ده‌مرم تکایه‌ له‌ جیاتی کفن به‌ قاته‌ ره‌ساسیه‌که‌ بمنێژن!
