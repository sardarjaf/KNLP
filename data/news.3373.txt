رێكخراوێكی تایبه‌ت به‌ داكۆكیكردن له‌ كه‌سوكاری ئه‌نفالكراوان پرۆژه‌یه‌كی‌ پێكهاتوو له‌ ژماره‌یه‌ك پێشنیار و داواكاری به‌مه‌به‌ستی به‌ نیشتیمانیكردنی یادی ئه‌نفال خسته‌ڕوو ، ئه‌نجومه‌نی وه‌زیرانیش ره‌زامه‌ندی له‌سه‌ر ده‌ربری  .
شێرزاد حسن ره‌زا ، خاوه‌نی پرۆژه‌كه‌ و جێگری به‌رپرسی رێكخراوی عه‌رعه‌ر بۆ پرسی ئه‌نفال به‌خه‌ندانی راگه‌یاند:  " پرۆژه‌یه‌كمان بۆ به‌نیشتیمانیكردنی یادی ئه‌نفال ئاراسته‌ی وه‌زاره‌تی شه‌هیدان و ئه‌نفالكراوان كرد و ئه‌وانیش ئاراسته‌ی ئه‌نجومه‌نی وه‌زیرانیان كرد، خۆشبه‌ختانه‌ پرۆژه‌كه‌ قبوڵ كرا و ئاراسته‌ی سه‌رجه‌م وه‌زاره‌ته‌كان كرا بۆ ئه‌وه‌ی كاری پێ بكرێـت ".
وتیشی: له‌ پرۆژه‌كه‌دا داوامانكردووه‌ سه‌رجه‌م وه‌زاره‌ته‌كان و به‌تایبه‌ت وه‌زاره‌تی په‌روه‌رده‌ و خوێندنی باڵا له‌ كاتژمێر ٩ی رۆژی ١٤ /٤ بۆ ماوه‌ی ٨ خوله‌ك وانه‌كانیان تایبه‌ت بكرێت بۆ پێدانی زانیاری له‌سه‌ر ٨ قۆناغه‌كه‌ی ئه‌نفال.
رونیشیكرده‌وه‌ " له‌ پرۆژه‌كه‌دا پێشنیاركراوه‌ سه‌رجه‌م وه‌زاره‌ته‌كانی تر له‌ به‌رێوه‌به‌رێتی و فه‌رمانگه‌كانی خۆیان كاتژمێر (٩) ی سه‌رله‌به‌یانی بۆ ماوه‌ی ٨ خوله‌ك به‌رنامه‌كانیان تایبه‌ت بكه‌ن به‌ ناساندنی كه‌یسی ئه‌نفال، به‌مه‌ش له‌یه‌ك كاتدا هه‌موو كوردستان رێكده‌خرێت ، له‌م كاته‌شدا ئه‌م كاره‌ واتایه‌كی گه‌وره‌ ده‌به‌خشێت له‌سه‌ر یه‌كریزی گه‌لی كوردستان " .
راشیگه‌یاند " داوامانكردووه‌ له‌ رێگای وه‌زاره‌تی ئه‌وقافه‌وه‌ سه‌رجه‌م مزگه‌وت و ته‌كیه‌ و خانه‌قاكان ئاگادار بكرێنه‌وه‌ كه‌ له‌ هه‌مان كاتدا و بۆ ماوه‌ی ٨ خوله‌ك قورئان بخوێنرێت و له‌ كلێساكانیشه‌وه‌ زه‌نگ لێبدرێت ئه‌مه‌ش مانای یه‌ك ده‌نگی بیروباروه‌ر ده‌بێـت و مانایه‌كی گه‌وره‌ی ده‌بێت بۆ جیهانی ده‌ره‌وه‌ "
ئاماژه‌ی به‌وه‌شكرد "له‌ نوسراوه‌كه‌ماندا بۆ وه‌زاره‌تی شه‌هیدان داوامانكردووه‌ وه‌زاره‌تی ناوخۆ سه‌رجه‌م یه‌كه‌ ئیدارییه‌كان رابسپێردرێت كه‌ كاتژمێر ٩ له‌سه‌رجه‌م شاره‌كان بۆماوه‌ی یه‌ك خوله‌ك و ٨ چركه‌ هاتووچۆ رابگیرێت "
فواد عوسمان ، وته‌بێژی وه‌زاره‌تی شه‌هیدان و ئه‌نفالكراوانیش به‌ خه‌ندانی راگه‌یاند " دوای ئه‌وه‌ی پرۆژه‌یه‌ك به‌مه‌به‌ستی رێكخستنی یادی ئه‌نفال ئاراسته‌ی وه‌زاره‌تی شه‌هیدان و ئه‌نفالكراوان كرا ، وه‌زاره‌ت له‌ به‌رواری ٣٠ی ئازار پرۆژه‌كه‌ی ئاراسته‌ی ئه‌نجومه‌نی وه‌زیران كرد و رۆژی ٥ی نیسان ئه‌نجومه‌نی وه‌زیران ره‌زامه‌ندی له‌سه‌ر ده‌ربریوه‌و ئاراسته‌ی سه‌رجه‌م وه‌زاره‌ته‌كانی كردووه‌ "
په‌سه‌ندكردنی ئه‌م پرۆژه‌یه‌ له‌ كاتێكدایه‌ ساڵانه‌  به‌نۆره‌ یادی ئه‌نفال ساڵێك له‌ چه‌مچه‌ماڵ و ساڵێك له‌ گه‌رمیان ده‌كرێته‌وه‌ و ئه‌مساڵێش بریاره‌ یاده‌كه‌ له‌ قه‌زای چه‌مچه‌ماڵ بكرێته‌وه‌ .
شاڵاوی‌ به‌دناوی‌ ئه‌نفال كه‌ له‌لایه‌ن رژێمه‌كه‌ی‌ سه‌دامه‌وه‌ له‌شوباتی‌ ساڵی‌ 1988 دا ده‌ستپێكرد، به‌چه‌ند قۆناغێك جێبه‌جێكراو تا ئه‌یلوولی‌ هه‌مان ساڵ به‌رده‌وام بوو تێیدا ده‌وروبه‌ری‌ 182 هه‌زار مرۆڤی‌ كورد له‌ناوبران‌و زۆربه‌ی‌ هه‌ره‌زۆری‌ گوونده‌كانی‌ كوردستان‌و ژماره‌یه‌ك شارو شارۆچكه‌ش ته‌ختكران.
