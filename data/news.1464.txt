بەپێی هەواڵێكی سایتی حكومەتی هەرێم، سەرۆكی حكومەت لەكۆبوونەوەی لەگەڵ ستیوارت جۆنز باڵیۆزی ئەمریكا لەعێراق رایگەیاند" هەرێمی كوردستان لایەنگریی ئەوە دەكات كێشەكانی لەگەڵ بەغدا بەگفتوگۆ چارەسەر بكات، ئەگەر ئەوەش دەرنەچوو، ئەوا هەرێم رێگای دیكە دەگرێتە بەر.
لەبەرامبەردا باڵیۆزی ئەمریكا لەعێراق رایگەیاند" هەرێمی كوردستان توانیویەتی ئەو ئەركەی لەسەر شانیەتی جێبەجێی بكات.
جەختی لەوەشكردەوە، پێویستە بەغدا پابەندی جێبەجێكردنی ئەو ئەركانە بێت كە لەسەر شانییەتی و شایستە داراییەكانی هەرێمی كوردستان بەتەواوەتی بنێرێت، چونكە بارێكی قوڕس كەوتووەتە سەر شانی حكومەتی هەرێمی كوردستان.
رێككەوتننامەی هەولێر و بەغدا لەدووی كانوونی یەكەمی ساڵی ٢٠١٤ واژووكرا، بەپێی رێكەوتننامەكە دەبێت هەولێر رۆژانە لەكێڵگەكانی هەرێمی كوردستانەوە ٢٥٠ هەزار بەرمیل نەوت رادەستی سۆمۆ بكات و یارمەتی حكومەتی عێراقیش بدات لەگواستنەوەی ٣٠٠ هەزار بەرمیل نەوتی كەركوك بۆ بەندەری جەیهانی توركی.
لەبەرامبەریشدا حكومەتی عێراق پابەنددەبێت بە ناردنی پشكی %١٧ی بودجەی عێراق بۆهەرێم و یەك ترلیۆن و ٢٠٠ ملیار دیناری پێشمەرگەش دەدات، بەڵام تا ئێستا بەغدا وەك پێویست پابەندی رێككەوتنەكە نەبووەو شایستە داراییەكانی هەرێمی رەوانە نەكردووە.
