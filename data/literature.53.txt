  نیوه‌شه‌و ئه‌وان گه‌یشتنه‌ كه‌ناراوه‌كه‌، شوێنێكی ئارام و سامناك....لێ دوای یه‌ك كاتژمێر لای ئه‌و زه‌نگه‌كه‌ لێیدا، له‌خه‌و راپه‌ڕی(چ مۆته‌یه‌كی كوشنده‌ بوو!)
نامه‌كه‌ی خوێنده‌وه‌(ئه‌فسوس..كه‌ڵه‌كه‌كه‌ نقووم بووه‌).
هێنده‌ی ژمارد تاقه‌تی چوو، ساڵانی زووی بیركه‌وته‌وه‌، به‌ڵام ئه‌و هه‌ر كۆڵی نه‌دا..به‌ دوای سه‌وزترینیان جارێكی دیكه‌ رێگاكه‌ی كوتایه‌وه‌..په‌لكه‌ وه‌ریوه‌كان له‌بن نیگاوپێیدا وردوخاش ده‌بوون.
شه‌كه‌تی و ترس له‌ كات و شوێنی داماڵیبوون..ته‌نیا نیگاكان رووه‌و ترۆپك بوون.. كاتێكیش یه‌كه‌مین گزنگی خۆره‌تاو زایه‌ نێو بیناییه‌وه‌، تاریكایی ئه‌مجاره‌ش ره‌ویه‌وه‌، مه‌رگ زه‌فه‌ری پێ نه‌بردن.
نه‌ سیمفۆنیای باخ، بیتهۆڤن بوو نه‌ چامه‌كانی چایكۆفسكی، سه‌رنجڕاكێش.. ئێمه‌ی په‌لكێشكرد بۆ ناو كێلگه‌كه‌، چیمان بیست..ژاوه‌ژاووزیقه‌زیقی رادیۆی نێو كه‌پره‌كه‌ بۆ دوورخستنه‌وه‌و ره‌واندنه‌وه‌ی ره‌وه‌ به‌راز، دڵی ئێمه‌ی داخورپاند.
چاوه‌ڕوان بوو، دوودڵ و نیگه‌ران كه‌ی وه‌ڵامه‌كه‌ی بۆ دێته‌وه‌...هێشتا نه‌یده‌زانی ده‌مێكه‌ نامه‌به‌ر له‌ خه‌وێكی قووڵی نائومێدیدا گیانی سپاردووه‌.
پێنج په‌نجه‌ی سپی و پێنج په‌نجه‌ی ره‌ش..رۆمانسیانه‌ ژه‌نینێكی نوێ بوو دوا ژه‌نین...ئاوێته‌یه‌ك له‌ به‌د - گه‌ش بینی له‌ تاڵی و شیرینی یاده‌وه‌ریه‌كانی پیانۆژه‌نێكی پیر.
تاده‌هات به‌تینتر ده‌بوو، كڕێوه‌كه‌ش توندتر..تادره‌نگانی شه‌و بێ بوار، رێگاوبانه‌كانیشی داپۆشی..ئیدی به‌ده‌ستوپه‌نجه‌ی زریانه‌كه‌ كفنێكی ئه‌ستووری به‌ بارته‌قای به‌ژن وباڵای شاخه‌كه‌و ئه‌و چنی..رێی نه‌دا دواجار روو بكاته‌وه‌ شاره‌كه‌ی..ئێستا ئه‌وه‌ی به‌ونزاره‌ ره‌ت ببێ گوێی له‌ شه‌ققه‌ی باڵی كۆتره‌كان ده‌بێ یان ترپه‌ی دڵی ئه‌و.
گولله‌یه‌ك به‌ر نیوچه‌وانی كه‌وت..كۆته‌ڵه‌كه‌ی لكه‌داروگه‌ڵابوو..له‌ دامێنی چیاكه‌وه‌ راكێش   راكێش تاوه‌كو نێو چاڵێكی ساردوسڕ..(جێگه‌ی به‌هه‌شتی به‌رین  بێت) ئامین.
ئێسكه‌كه‌ی به‌ده‌م گرت..به‌ده‌م موچڕكی خۆشیه‌وه‌ گه‌ڕاوسوڕا..ده‌خولایه‌وه‌و كلكه‌ سوتێی بوو، كه‌چی جێگه‌یه‌ك، په‌نایه‌كی ده‌ست نه‌كه‌وت بۆ لێسانه‌وه‌، ناچار گه‌ڕایه‌وه‌ كولانه‌ بۆگه‌نه‌كه‌ی خۆی.
