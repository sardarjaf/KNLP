دوای‌ كۆتاییهاتنی‌ پشوه‌كانی‌ جه‌ژنی‌ قوربان، پارتی‌ دیموكراتی‌ كوردستان قسه‌ی‌ كۆتایی له‌باره‌ی‌ كاراكردنه‌وه‌ی‌ په‌رله‌مان و بزوتنه‌وه‌ی‌ گۆڕانه‌وه‌ ده‌كات، په‌رله‌مانتارێكی‌ پارتیش له‌په‌رله‌مانی‌ كوردستان ڕایده‌گه‌یه‌نێت، "ئه‌و ڕێكاره‌ یاساییانه‌ی‌ پێویستبن بۆ كاراكردنه‌وه‌ی‌ په‌رله‌مان، دوای‌ جه‌ژنی‌ قوربان ده‌یگرینه‌به‌ر".
فه‌رحان جه‌وهه‌ر په‌رله‌مانتاری‌ فراكسیۆنی‌ پارتی‌ له‌په‌رله‌مانی‌ كوردستان به‌SNNی‌ ڕاگه‌یاند، "بۆ ئه‌نجامدانی‌ ڕیفراندۆم ده‌ستبه‌رداری‌ كاراكردنه‌وه‌ی‌ په‌رله‌مان نابین، به‌ڵكو ئه‌و ڕێوشوێنانه‌ی‌ پێویستن بۆ كاراكردنه‌وه‌ی‌ په‌رله‌مان ده‌یگرینه‌به‌ر".
وتیشی‌:"ئێمه‌ وه‌كو پارتی‌ چاوه‌ڕوانی‌ براده‌رانی‌ یه‌كێتیی‌ ده‌كه‌ین، چونكه‌ ئه‌وان پێشتر نه‌خشه‌ڕێگه‌یه‌كیان خسته‌ به‌رده‌م پارتی‌ بۆ كاراكردنه‌وه‌ی‌ په‌رله‌مان و داوایانكرد ئه‌و مه‌رجانه‌ی‌ له‌سه‌ر كاراكردنه‌وه‌ی په‌رله‌مان دانراوه‌ هه‌ڵبگیرێت، ئێمه‌ش داواكه‌مان جێبه‌جێكرد، به‌ڵام گۆڕان ئاماده‌نییه‌ په‌رله‌مان كارابكاته‌وه‌".
په‌رله‌مانتاره‌كه‌ی‌ پارتی‌ ئه‌وه‌شی‌ ڕونكرده‌وه‌، "براده‌رانی‌ یه‌كێتیی‌ چاوه‌روانی‌ بزوتنه‌وه‌ی‌ گۆڕان ده‌كه‌ن كه‌ به‌شداربن له‌كاراكردنه‌وه‌ی‌ په‌رله‌مان، ئه‌گه‌رنا ده‌توانرێت له‌گه‌ڵ یه‌كێتیی‌ په‌رله‌مان كارابكه‌ینه‌وه‌".
جه‌ختیكرده‌وه‌ له‌سه‌رئه‌وه‌ی‌، "دوای جه‌ژنی‌ قوربان ئه‌و ڕێوشوێنه‌ یاساییانه‌ی‌ تایبه‌تن به‌كاراكردنه‌وه‌ی‌ په‌رله‌مان ده‌گیرێته‌به‌رو به‌هه‌موو شێوه‌یه‌ك كار به‌و ئاراسته‌یه‌ ده‌كه‌ین ".
سه‌باره‌ت به‌به‌شدارینه‌كردنی‌ گۆڕان و كاریگه‌ری‌ له‌سه‌ر په‌رله‌مان فه‌رحان جه‌وهه‌ر وتی‌:"ئه‌گه‌ر گۆڕانیش ئاماده‌نه‌بێت په‌رله‌مان كارابكرێته‌وه‌، ئه‌وا له‌گه‌ڵ لایه‌نه‌كانی‌ دیكه‌ ڕێوشوێنه‌ یاساییه‌كان به‌ر له‌ئه‌نجامدانی‌ ڕیفراندۆم بۆ كاراكردنه‌وه‌ی‌ په‌رله‌مان ده‌گیرێته‌به‌ر".
