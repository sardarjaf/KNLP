لە شاری لەندەنی پایتەختی بەریتانیا، دەیان پزیشكی پسپۆڕ و كارمەندانی تەندروستی ئەو وڵاتە بەبەرزكردنەوەی پۆستەر و دروشم دژی حكومەت داوای مافەكانی خۆیان كرد.
رۆژنامەی گاردیانی بەریتانی بڵاویكردووەتەوە كە پزیشكانی مانگرتوو پێیانوایە موچەكەیان شیاو نییە و ئەوان ناچارن پاشدەوام كاری تر بكەن، بۆیە بەتوندی دژی داواكاری وەزیری تەندروستی بۆ دەوامی زیاتر وەستانەوەو لەدروشمەكانیاندا داوای دوورخستنەوەی وەزیری تەندروستی بەریتانیا لەپۆستەكەی دەكەن.
لای خۆیەوە، جێرمی هانت، وەزیری تەندروستی بەریتانیا نیازی خۆی بۆ درێژكردنەوەی ماوەی دەوامی پزیشكانی ئەو وڵاتە ئاشكراكرد كە بڕیارە چەند كاتژمێرێك دەوامیان زیاد بكات و دەوامی رۆژانی یەكشەممەشیان بۆ زیاد بكات.
پەریا جیوانتان، یەكێكە لە پزیشكە مانگرتووەكان رایگەیاند، زۆر دڵگرانم بەوەی بارودۆخەكە بەم ئاستە گەیشتووە، ئێمە پێمانوایە دەوڵەت زۆر نادادگەرانە مامەڵەمان لەگەڵ دەكات و ئیمتیازاتەكانمان زۆر بێ ئینسافانەن و هیچ ئەمنییەتێك بۆ ژیانی پزیشكان دانەنراوە.
ئەو پزیشكە مانگرتووە دەشڵێت، ئێمە ناتوانین بۆ چەندان كاتژمێر دەوام بكەین، چونكە ماندوو دەبین و توانامان لێدەبڕێت.
پزیشكانی مانگرتوو لەبەیاننامەیەكدا رایانگەیاندووە، ئێمە ناچاركراین كە ئەم مانگرتنە رابگەیەنین، هیوادارین حكومەت بەزوویی بەدەم داواكانمانەوە بێت، بۆ ئەوەی خەڵكی باجی مانگرتن نەدەن، بەپێچەوانەوە مانگرتنی فراوانتر رێكدەخەین.
