ئەو پیاوەی لە تراژیدیادا سەرسامی کردم، هەردوای ئەوەی لە سڵێمان بەگی بانە بەخەمباری گەراینەوە، هەموومان بەماتەمی و دڵی پڕخەمەوە چووینەوە بەردەرگای ماڵی مام ئەحمەدی دڵشکاوو تەزیوو بەمەرگی ناوەختی هاورێ، هەرچەندە بۆ ئێمە زۆر زەحمەت بوو، بەڵام هەردەبوو، چاومان بە دایە عادیلە و خوشکە ڕەشپۆشەکانمان کەوتبا، هەتا لەم کۆستە ناوەختەش هەرهیچ نەبێت کەمێک لە روخساری رەش هەڵگەراوی یەکتری هەڵڕوانین !
لە دوای ئەوەی قەدەرێک پێکەوە دانیشتین، خوڵقیانکردین بۆ شوێنی خەوتن ئێمەش لەگەڵ هەموو ئەوپیاوانەی لەدەوریان خرببووینەوە هەستاین بۆ رۆیشتن، لەبەر دەرگا مامۆستا ناسری ڕەحمانی کە لەشاری سەقزەوە بۆ هاوخەمی هاتبوو، لەگەڵ یەک دوکەسی دی بەیەکی ناساندین، (ئەمە مامۆستا عومەر محەمەدە، بەدوای ئەنفالدا دەچێ و لەگەڵ تەهای کەریمی جوانەمەرگ هاورێ بوون و راوێژکاری دوو فیلمی بووە، لەو کاتەدا پیاوێک هاتە لامەوەو بە گەرمی بەخێرهاتنی کردین، پرسی :
– سەرلەبەیانی رۆژی دووهەم ئەو پیاوەم دیتەوەو چومە لای، گوتم فەرموو من لە خزمەتتدام هەتا گوێت لێبگرم، چونکە ئێمە دوو سەعاتێکی دی دەبێت بگەڕێینەوە .
کابرا گوتی بابچینە دەرێ لەراستیدا من خۆم بۆ ئەوە ئامادەکردبوو لەبارەی مەرگی تەهاکەریمی و ئومێدی کەریمی جوانەمەرگەوە پرسیارم ێبکات، چونکە ئەوشەوە باسی (گومان)ی کرد، کەچووینە دەرێ قامکی راکێشاو گوتی مامۆستا ئەتۆ ئەوگردەت لێ دیارە ؟
– لەوێ کانییەک هەیە پێی دەڵێن چاوگی دوو برا، ئەمن هیچ سەرچاوەیەکی مێژووییم وەچنگ نەکەوتووە کە لەبارەیەوە نوسرابێت، وەلێ لە زاری پیرو ئختیارانم بیستووەو لەسنگی ئەواندا تۆمارکراوەو گەلێک جاران بۆیان باسکردووم و دەڵێن : ئەو چاوگە بۆیە پێی دەڵێن دوبرا چونکە لە کۆندا دوو برا هەبوون جوتیار بوون، ئەمما زۆر هەژاربوون، برا گەورەکەی ژن و منداڵی هەبوون، شەوێ کە براگچکەکەی دەنوست دەچوو ئاوی لە زرعاتەکەی خۆی دەبرێ و دەیخستە سەر زرعاتی براگچکەکەی، لەخودای دەپاڕایەوە بەشکو بەرهەمێکی باشی هەبێ و براکەم ژنی پێبهێنێ، وەلێ کەئەویش دەنوست و براگچکەکەی خەبەری ببوایەتەوە ئەویش دەچوو ئاوەکەی لە زرعاتی خۆی دەبرێ و دەیخستەوە سەر زرعاتی برا گەورەکەی و بەو نیازەی زرعاتەکەی کاکی بەرهەمداربێت ، لە خودای دەپارایەوە کە زرعاتەکەی کاکم بەرهەمداربێ چونکە ئەو منداڵی زۆرن بۆئەوەی ئحتیاج بەکەس نەبن و ژیانیان خراپتر نەبێ .
ئەو پیاوەی بەدوادا چوونی بۆ ئەم چیرۆکە دەوێ کاک حوسینی حەکیمی (بۆیەن)ە، خزمی نزیکی تەها کەریمی سینەماکارەو فەیمەی کەریمیش هاوژینی مامۆستا مەجیدی کوڕی کاک حوسێنە، کەلەناو ئەو کۆستەگەورەیەدا هێشتا خەمی ساغکردنەوەی چیرۆکێکی مێژوویی میللەتەکەیەوەیەتی و بەدوای سەرچاوەی مێژوویدا دەگەرێ !
ئەمە بۆمن گەلێک بایەخدارو جێگەی رێزە چونکە من لەم بەشەی کوردستان کە ئازادکراوەو زانکۆکانی بە پۆل دکتۆراو ماستەر دەبەخشن ئەو خەون و خولیایە بۆ بەدواداچوون و ساغ کردنەوەی مێژوویان لێ چاوەڕوان ناکەم .
بەهیوام ئێوەش هاوکارم بن لەپەیداکردنی سەرچاوەو زانیاری لەمەر چاوگی دووبرا لە نزیک گوندی بۆیەنی شاری بانە
