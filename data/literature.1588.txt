ئه‌م دیالۆگه‌ ساڵی 1978 له‌ لایه‌ن دكتۆر ترامبادوری له‌گه‌ڵ میشێل فۆكۆ سازێنراوه‌، دواتر ساڵی 1980 له‌ یه‌كه‌مین ژماره‌یدا (( گۆڤاری كۆنترێبوتۆ )) بلاَوی كردۆته‌وه‌ ، ئه‌مه‌ی خواره‌وه‌ ده‌قه‌كه‌یه‌تی :
* له‌ناو جه‌رگه‌ی رووداوه‌كانی مای 68 ی پاریس و دوابه‌دوای ئه‌ویش راسته‌وخۆ ، زۆربه‌ی رۆشه‌نفكرانی فه‌ره‌نسایی له‌ تێكۆشانه‌كانی قوتابیاندا به‌شدارییان كردووه‌، ئه‌وه‌ ئه‌زموونێك بوو ئاست و پابه‌ندێتی و سنووره‌كانی كاری رۆشه‌نگه‌ری و سیاسی ئه‌وسای دارِێژته‌وه‌ ، لانی كه‌م تا ساڵی 1970، له‌ به‌سه‌رهاته‌كانی ئه‌و ماوه‌یه‌ی كه‌ ناوه‌ندی فكری فه‌ره‌نسایی پێهه‌ژێنرا ، ناوت دیار نه‌بوو ، ئێستا ئه‌و رووداوانه‌ چۆن هه‌ڵده‌سه‌نگێنی ، ساڵی تۆ 1968 به‌ چییه‌وه‌ خه‌ریك بوویت ؟
ــ مانگی مای 1968یش هه‌ر وه‌ك قۆناغی جه‌نگی جه‌زائیر له‌ فه‌ره‌نسا نه‌بووم ؛ واته‌ له‌سه‌ر هه‌مان ژێی رووداوه‌كانه‌وه‌ نه‌ده‌رِۆیشتم به‌ڵكو له‌ په‌راوێزیاندا خزابووم ، دوای هه‌ر چوونه‌وه‌یه‌كم بۆ فه‌ره‌نسا روانینه‌كانم نامۆتر ده‌بوون ، هه‌رچیم بووتایه‌ به‌سانایی لێم وه‌رنه‌ده‌گیران ، له‌ یادمه‌ رۆژێكیان به‌ جۆرێك له‌ره‌خنه‌و گله‌ییه‌وه‌ له‌ ((ماركۆزه‌))یان پرسی بوو داخۆ بۆچی فۆكۆ له‌ناو رووداوه‌كاندا رۆڵی دیار نییه‌ ، له‌ راستیدا ئه‌و كاتانه‌ من له‌ ئه‌زموونێكی پرِ بایه‌خی فكریدا ده‌ژیام ، ئه‌وه‌ش كاتێ بوو كه‌ له‌ تونس نیشته‌جێبووم
له‌ ژیانمدا هه‌ندێ جار به‌خت یاوه‌رم بووه‌ به‌ نموونه‌ : له‌ سویددا ولاَتێكی سۆسیال دیموكراتم چاو پێكه‌وت كه‌ كاروباره‌كانی به‌ باشی به‌رِێوه‌ده‌چوون به‌لاَم له‌ پۆڵه‌ندا رێرِه‌وی میللیانه‌ی دیموكراتییه‌ت خراپ به‌رِێوه‌ده‌چوو ، له‌ سه‌ره‌تای شه‌سته‌كانیشدا راسته‌وخۆ په‌ره‌سه‌ندنی ئابوورییانه‌ی ئه‌ڵه‌مانیای فیدراڵیم له‌ نزیكه‌وه‌ ناسی ، تا دواجار له‌ (تونس) ی جیهانی سێیه‌مدا گیرسامه‌وه‌و بۆ ماوه‌ی دووساڵ و نیوێك له‌وێ ژیانێكی سه‌یروسه‌مه‌ره‌م ئه‌زموون كرد ، به‌ر له‌ رووداوه‌كانی مای به‌ چه‌ند مانگێك له‌ تونس زۆر به‌توندی رِاپه‌رِینێكی قووتابیان به‌رپابوو ، له‌و نێوه‌نده‌دا مانگیران و له‌ وانه‌ دابرِان و هه‌ڵمه‌تی گرتن ده‌ستیپێكردبوو ، پۆلیس هه‌ڵیانده‌كوتایه‌ سه‌ر زانكۆكان و به‌ توندی ده‌ستدرێژییان ده‌كرده‌ سه‌ر قوتابیان و جگه‌ له‌ زامداركردنی هه‌ندێكیان ، زۆری تریان لێ خزاندبوونه‌ ناو زیندانه‌كانه‌وه‌ ، هه‌ندێ به‌ هه‌شت ساڵ ونۆ ساڵ و ده‌ ساڵ و ته‌نانه‌ت چوارده‌ساڵیش حوكم درابوون ، تا ئه‌مرِۆش هه‌یانه‌ هه‌ر له‌ كونجی زیندانه‌كاندایه‌ ،
به‌ حوكمی ئه‌وه‌ی من مامۆستای زانكۆ و به‌ رِه‌گه‌زیش فه‌رِه‌نساوی بووم ، ئه‌م هۆكاره‌ وای له‌ ده‌سه‌لاَتدارانی ناوخۆیی كردبوو حه‌قیان به‌سه‌رمه‌وه‌ نه‌بێت ، بۆیه‌ له‌ جووڵه‌ و چالاكیدا ئازاد بووم ، له‌ولاشه‌وه‌ حكومه‌تی فه‌رِه‌نسیی له‌ به‌رانبه‌ر ئه‌م كارانه‌ هه‌ڵوه‌سته‌ی هه‌بوو ، دڵنیابووم له‌ زانكۆكانی جیهاندا و له‌ زۆر جێی تر رووداوی هاوشێوه‌ رووده‌ده‌ن ..
ــ به‌ڵێ .
هه‌ر له‌ ساته‌وه‌خته‌كانی پێوه‌ندیمه‌وه‌ به‌ حزبی شیوعی فه‌رِه‌نسایی تا روودانه‌كانی سالاَنی دواتر ، ته‌نیا شتێكم له‌و ته‌جره‌به‌ سیاسییه‌ بۆ مابێته‌وه‌ تێرِامانكاری نابه‌رِیوه‌به‌رییانه‌ بوو، لێتان ناشارمه‌وه‌، له‌ گه‌رمه‌ی جه‌نگی جه‌زائیریشدا نه‌متوانی راسته‌وخۆ له‌ رووداوه‌كاندا به‌شداریم هه‌بێت ، به‌لاَم له‌ تونسدا خۆم له‌ حاڵێكدا دیته‌وه‌ ناچاربووم لایه‌نگری قوتابیان بم و هاوكارییان بكه‌م ، سه‌رپێچیم له‌هه‌موو ئه‌و هه‌رایانه‌ ده‌كرد كه‌ له‌لایه‌ن داموده‌زگاكان و خوتبه‌ سیاسیه‌كانه‌وه‌ دژ به‌قوتابیان ده‌كران و ده‌دران .
وه‌زیفه‌ی ئه‌و ماركسیه‌ته‌ی سه‌ره‌تای سالاَنی په‌نجاكان له‌و ماركسیه‌ته‌ی پۆلۆنیا نه‌ده‌چوو كه‌ بوو بووه‌ جێی بێزراوی لای گه‌نجانی پۆلۆنیایی ، چونكه‌ له‌ پۆلۆنیا وه‌ك خوێندنی ئایینی ماركسیه‌تیان پێ ئه‌زبه‌ر ده‌كرا ، له‌وێ دایالۆگه‌ ئه‌كادیمیه‌كانی سالاَنی شه‌سته‌كانی ماركسیه‌كان زۆر ساردوسرِبوون ، كه‌چی له‌ تونس به‌ پێچه‌وانه‌وه‌ ، هه‌مووان به‌ دوای ماركسیزمێكی رادیكالاَنه‌ی گه‌رموگورِو پرِ شه‌وقه‌وه‌ وێڵبوون ، به‌لایانه‌وه‌ باشترین رِێگه‌چاره‌یه‌كی واقیعیانه‌و و هاوكات بزووێنه‌ری وزه‌و چالاكیی بوونگه‌رییانه‌ بوو ، كاتێ به‌راوردی كاره‌كانی قوتابییه‌ ماركسیه‌ تونسیه‌كانم به‌و موحازه‌ره‌و وانانه‌ ده‌كرده‌وه‌ كه‌ له‌سه‌ر چۆنیه‌تی به‌رِێوه‌چوونی ره‌وته‌ ماركسیه‌كانی ئه‌وروپایی ده‌مدانه‌وه‌ هه‌ستم به‌ ئومێدبرِان ده‌كرد ، له‌ تونس به‌ بۆچوونه‌كانمدا هاتمه‌وه‌ و به‌ره‌و گه‌نگه‌شه‌ی سیاسی بردمیانن ، ئه‌وكاتانه‌ له‌ مای 68 ی فه‌ره‌نسا نه‌بووین به‌ڵكو له‌ مارسی 68ی ولاَتێكی سه‌ر به‌ جیهانی سێیه‌م بووین ..
*تۆ وه‌ك چالاكییه‌كی بوونگه‌رییانه‌ بایه‌خ به‌ ئه‌زموونی سیاسی ده‌ده‌یت ، ره‌نگه‌ له‌به‌ر ئه‌وه‌ بێت كه‌ ئه‌م رێگه‌یه‌ ته‌نیا زامنكارێكی راستگۆیی و ره‌سه‌نایه‌تی بێت ؟ له‌و برِوایه‌دایت به‌ لای قوتابیانی تونسه‌وه‌ له‌ نێوان هه‌ڵبژاردنی ئیدیۆلۆژیایه‌ك و عه‌زمییان بۆ راپه‌رِین خاڵی هاوبه‌ش هه‌بووبێت ؟
ــ چ شتێك پێویسته‌ له‌ جیهانی ئه‌مرِۆدا بكرێت و مرۆڤ دێنێته‌ سه‌ر ئه‌و برِوا و توانایه‌ی بێ ئه‌وه‌ی بیر له‌ قازانج و ده‌سه‌لاَتێكی دیاریكراو بكاته‌وه‌ ره‌هایانه‌ قوربانی به‌خۆی بدات ؟ئا ئه‌و شته‌م له‌ تونس بینی ، به‌برِوای من پێداویستی حه‌قیقه‌ته‌ بۆ دامه‌زرانی ئه‌فسانه‌كانی میتاوه‌ ، گه‌رِانه‌ به‌ شوێن ره‌هه‌نده‌ رۆحییه‌كان و هه‌روه‌ها كاردانه‌وه‌ی ره‌هه‌ندیانه‌یه‌ له‌ به‌رانبه‌ر سه‌رجه‌می بنه‌ما داچه‌قیوه‌كانی كه‌ سه‌رمایه‌داری و داگیركاران به‌ هه‌ردووشێوازی كۆن و نوێ چه‌سپاندویانه‌ ، له‌م جۆره‌ تێكۆشانه‌ی قوتابیاندا وه‌ك زه‌روره‌تێك راسته‌وخۆ مه‌سه‌له‌ی پابه‌ندێتی به‌ جه‌سته‌و وجوده‌وه‌ ده‌لكێت ، به‌لاَم پشتبه‌ستن به‌ ماركسیه‌ت وه‌ك مه‌رجه‌عیه‌تێك له‌ تێكۆشانی قوتابیه‌كاندا، بۆ ئه‌میان له‌و برِوایه‌دام بزوێنه‌ری سه‌ره‌كی نه‌بێت، با روونتر بدوێم : پێكهاته‌ی ماركسیزم لای قوتابیانی تونس نه‌هێنده‌ پته‌وو ره‌گداكوتاو بوو نه‌ هێنده‌ روون و ئاشكرا بوو تا به‌ ئاراسته‌ی تێكۆشانه‌كه‌یان به‌رِێوه‌ بچێت ، دایه‌لۆگه‌كانیان له‌سه‌ر ستراتیژییه‌ت و ته‌كتیكیه‌تی چه‌ند رێگه‌ چاره‌یه‌ك بوون و فره‌ ته‌ئویلیه‌تیش له‌ بۆچوونه‌كانیاندا هه‌بوو ، كاره‌كه‌یان پێوه‌ندی هه‌بوو به‌ شتێكی ته‌واو جیاواز له‌
* ئه‌و ئاماژانه‌ی له‌ به‌شداریكردنی راسته‌وخۆو زیندووی ئه‌زموونه‌كه‌ی تونسدا بۆتان ده‌ركه‌وتبوو له‌ فه‌ره‌نساشدا هه‌مان ئاماژه‌ بوون؟ ئه‌و دوو ئه‌زموونه‌ چ پێوه‌ندییه‌ك پێكه‌وه‌یان ده‌به‌ستێته‌وه‌ ؟ له‌دوای مای چۆن برِیارتان له‌سه‌ر پێوه‌ندیكردن دا به‌ تێكۆشانی گه‌نجانه‌وه‌، ئه‌و دایه‌لۆگ و بیروبۆچوونانه‌ چی بوون كه‌ له‌زۆربه‌ی بۆنه‌كاندا وای لێ كردن هه‌ڵوێستتان له‌پاڵ بیریارانی وه‌ك سارته‌ر و جۆنماری و مۆریس كلاڤال یه‌ك بخه‌ن و له‌سه‌ر بزاڤه‌كانی (( گرووپی راگه‌یاندنی زیندانیان ))و بارودۆخی ناو زیندانیه‌كان بدوێن ؟؟
ــ كاتێ له‌ نۆڤه‌مبه‌ری 1968 گه‌رِامه‌وه‌ بۆ فه‌ره‌نسا ، به‌ جۆرێك له‌ جۆره‌كان تووشی په‌شۆكان و داچڵه‌كان و نائومێدی بووم له‌و كاته‌دا دیمه‌ن و تێكۆشانه‌كانی تونسم به‌وه‌ی فه‌ره‌نسا به‌راورد ده‌كرد، جمه‌و شه‌پۆلی تێكۆشه‌رانی گه‌رِه‌كه‌ لاتینیه‌كان و ژیان خستنه‌ سه‌ر له‌پی ده‌ست و گوێنه‌دان به‌ پازده‌ساڵ حوكمدان له‌ تونس شتێك بوو ، به‌لاَم قه‌به‌كردنه‌وه‌ی ماركسیه‌ت و دابارینی تیۆرو ئاڵوگۆرِینه‌وه‌ی رِق و له‌عنه‌ت و بلاَوبوونه‌وه‌ی دیارده‌ی بێزاربوون له‌ ژیانی ته‌نزیماتێتی له‌ فه‌ره‌نسا شتێكی ته‌واو جیاوازتر بوو له‌وه‌ی تونس ، ئه‌م دوو ئه‌زموونه‌ له‌گه‌ڵ یه‌كتردا هاوبارگه‌ و هاوئاهه‌نگ نه‌بوون ، له‌ فه‌ره‌نسا ماركسییه‌ت كه‌وتبووه‌ ناو دیارده‌ی هه‌ڵئاوسان و به‌له‌فیرِه‌ی ئه‌و خیتاباتانه‌وه‌ كه‌ له‌ ساڵی 1969 وه‌ بوو به‌ مۆده‌یه‌كی باو له‌زانكۆكانی هاوشێوه‌ی زانكۆی ((فانسان))دا ، ئه‌وكات ده‌مه‌ویست به‌ دارِشتنه‌وه‌ی چه‌ند كه‌ته‌گۆریایه‌كه‌وه‌ پابه‌ندبم ، چونكه‌ ده‌مزانی بێ شیكاركردنی دۆخه‌ ئاڵۆزكاوه‌كان ناتوانرێت چاره‌ی گونجاو بۆ كێشه‌كان بدۆزرێنه‌وه‌ ، هه‌ر بۆیه‌ به‌ قووڵی له‌ناو گرووپی راگه‌یاندنی زیندانیه‌كاندا كه‌وتمه‌ كاركردن ، ئه‌مه‌ش ده‌رفه‌تێك بوو بۆ چاوخشانه‌وه‌ به‌و بیردۆزانه‌ی پێوه‌یان سه‌رقاڵبووم ؛ له‌وانه‌ش مێژووی شێتی و زایه‌ندی و له‌دایكبوونی نۆرینگه‌ی كه‌م ژیریی كه‌ له‌ میانه‌ی ئه‌ودیمه‌ن و رووداوانه‌ی له‌ توونسدا بینیبووم بیرۆكه‌كانمیان ده‌وڵه‌مه‌ندتر ده‌كردن ..
* كاتێ باس له‌ مای 68 ده‌كه‌ن و به‌وشێوه‌یه‌ی كه‌ لێی ده‌دوێن له‌ ره‌هه‌ندی رووداوه‌كه‌ی روویداوه‌ كه‌مبایه‌خی ده‌كه‌نه‌وه‌ ، واته‌ ئێوه‌ ته‌نیا له‌ لایه‌نه‌ هه‌زه‌لیه‌ ئیدیۆلۆژییه‌كه‌یدا كورتی ده‌كه‌نه‌وه‌.
له‌و برِوایه‌دام به‌ لایه‌نی كه‌مه‌وه‌ ده‌بوایه‌ ئاماژه‌ به‌ سنووری ئه‌م بزاڤه‌ بده‌ن و ئاوها كه‌مبایه‌خانه‌ رێكخراوه‌ په‌رت و بلاَوه‌كانیتان باس نه‌كردایه‌ چونكه‌ ئه‌مانه‌ دواتر بوونه‌ بزووتنه‌وه‌یه‌كی جه‌ماوه‌ریی و سه‌رتاپای ئه‌وروپای ته‌نییه‌وه‌ .
ـــ مای 68 بێگومان بۆ خۆم پرِ به‌ دنیایه‌ك بایه‌خی هه‌بووه‌ ، گه‌ر ئه‌و رووداوانه‌ نه‌بوونایه‌ نه‌مده‌توانی ئه‌و كاره‌ فكرییانه‌ ئه‌نجام بده‌م كه‌ له‌سه‌رچه‌مكه‌كانی زیندانیان و زایه‌ندی و تاوان نووسیومن ، له‌ كه‌شوهه‌وای به‌ر له‌و رووداوانه‌دا به‌و شێوازه‌ بیرم نه‌ده‌كرده‌وه‌ كه‌ له‌ دێپاته‌كانمدا دواتر هاتوون ، ته‌نیا مه‌به‌ستم بووه‌ بڵێم هه‌ندێ له‌و دیارده‌ بینراوانه‌ی ئه‌و رووداوانه‌ی سالاَنی 68 وسه‌ره‌تاكانی 69دا ساده‌گۆییان پێوه‌دیاربوون، بۆ من نامۆ بوون .. به‌لاَم ئه‌و شتانه‌ی هۆكارو ئارِاسته‌ راسته‌قینه‌كانی رووداوه‌كه‌بوون چ له‌ تونس یان له‌ فه‌ره‌نسادا هه‌ندێ گۆرِانكارییان خسته‌ ناو بیركردنه‌وه‌كانمه‌وه‌و بوونه‌ جێی بایه‌خ بۆم ، ئه‌وه‌ی روویدا وای له‌ فه‌ره‌نسا كرد بگه‌رِێته‌وه‌ بۆ دواوه‌و دیارده‌ی ته‌نزیماتی بچووك بچووكی تێدا دروست ببێته‌وه‌و ماركسیه‌تیش په‌رت و بلاَو ببنه‌وه‌ بۆ چه‌ند پارچه‌یه‌كی
هه‌رزاڵ هه‌رزاڵ بووی وا كه‌ یه‌كترییان ده‌دایه‌ به‌ر له‌عنه‌ت و جنێوی ناشرین ، به‌لاَم گه‌ر قووڵتر لێكتبدایه‌ته‌وه‌ شته‌كان زۆریان له‌ گۆرِانێكی سه‌یردا بوون به‌ شێوازێك هه‌ستم به‌حه‌وانه‌یه‌كی فكری ده‌كرد له‌چاو جاراندا ، ئه‌و شتانه‌ی ته‌وه‌ره‌ی بایه‌خی من بوون كه‌وتنه‌ ناو ته‌وه‌ره‌ی بایه‌خپێدانی گشتی خه‌ڵكه‌وه‌ ، به‌تایبه‌ت ئه‌و بابه‌تانه‌ی كه‌پێشتر لای كه‌س ده‌نگدانه‌وه‌یان نه‌بوو ته‌نیا له‌ ئه‌نتی پزیشكی ده‌روونیدا نه‌بێت كه‌چی ئێستاخیتاباته‌كانی ئه‌و بواره‌ جێی باس و خواسێكی گه‌رمه‌ ، به‌مه‌ توانیم توێكڵه‌ی به‌ كلسبووی بۆگه‌ناوی وتووێژه‌ نه‌زۆكه‌كانی ته‌نزیماته‌ گچكه‌كان تێپه‌رِێنم و له‌ زه‌مینه‌یه‌كی تردا بگیرسێمه‌وه‌ ،
كه‌ بۆ كاری هاوبه‌شی نێوان رۆشنبیران و خه‌ڵكانی ئاسایی له‌ بیركردنه‌وه‌دا ، شێوازێكی نوێی پێوه‌ندی له‌ نێوانیان دروست بێت.
دواتر ده‌گه‌رِام بۆ بناغه‌و خیتاب و ناوه‌رِۆكێك كه‌ ئه‌م جۆره‌ پێوه‌ندییانه‌ی تێدا قاڵ ببنه‌وه‌ چونكه‌ خیتاباته‌ هه‌مه‌شێوه‌كان بۆ تێگه‌یشتن له‌ یه‌كتر هه‌مان زمانی هاوبه‌شیان نییه‌ له‌ نێوان خۆیاندا ، خۆشحاڵم كه‌ ئه‌مرِۆ كه‌سانێكی زۆر ده‌بینم دڵگه‌رمانه‌ گوێرِاده‌دێرن كاتێ له‌سه‌ر خانه‌ی كه‌مژیران و زیندانه‌كان و شارو پزیشكی و مه‌رگ و ژیان ده‌دوێم و له‌ رووی تیۆرییه‌وه‌ زۆر پرسیاریان له‌ لا ده‌وروژێنم ..
* ئه‌و موحازه‌ره‌یه‌ی له‌ كۆلێژی دی فرانس دابوتانه‌وه‌ و دواتر به‌ ناونیشانی سیستمی خیتاب بلاَوتانكرده‌وه‌ بۆ ساڵی 1970 ده‌گه‌رِێته‌وه‌.
تۆ له‌ شیكردنه‌وه‌ت بۆ میكانیزمه‌كانی كه‌ ته‌حه‌كوم به‌ خیتابه‌وه‌ ده‌كه‌ن بیرۆكه‌ی پێوه‌ندییه‌كانی نێوان مه‌عریفه‌و خیتابت دارِێژاوه‌ته‌وه‌ ، بابه‌تی هه‌ژموونكردنی ده‌سه‌لاَت به‌سه‌رحه‌قیقه‌تتدا هه‌روه‌ها بابه‌تی ئیراده‌گه‌ریی له‌ گه‌یشتن به‌ حه‌قیقه‌ت دا قۆناغێكی نوێی گرنگی بیركردنه‌وه‌ته‌ ، چۆن ئه‌م گرفتانه‌ت له‌ رووی فكرییه‌وه‌ گه‌مارۆدا ؟؟ ده‌سه‌لاَت چۆن به‌ ته‌وژمه‌كانی بزووتنه‌وه‌ی گه‌نجان له‌ 68 دا خۆی ده‌رخست ؟؟
ــ له‌ خۆم ده‌پرسم به‌ درێژایی ژیانم چیم به‌سه‌رهات ؟ ئه‌و دڵه‌رِاوكێیانه‌ی له‌ به‌رانبه‌ر كۆمه‌ڵگه‌ی سویدی هه‌مبوون واتایان چی بوون ؟؟هه‌مان دڵه‌رِاوكێش له‌ پۆلۆنیا چۆن بوون ؟ ده‌پرسم واتای چی بوو ئه‌و رِاپه‌رِینه‌ ره‌گاژۆیه‌ی قووتابیان له‌ تونس پێی هه‌ستان و له‌ پێناوی چیدا ؟ له‌م هه‌موو دیارده‌یه‌دا چ بابه‌تێك جێی پرسیار بوون؟ هه‌موویان به‌ هۆی ئه‌وئامرِازو رێگایانه‌وه‌ن كه‌ ده‌سه‌لاَت پیاده‌یان ده‌كه‌ن ، نه‌ته‌نیا ده‌سه‌لاَتی ده‌وڵه‌ت و حكومه‌ت به‌ڵكو ده‌سه‌لاَتی داموده‌زگا هه‌مه‌شێوه‌كانی كه‌ رۆژانه‌ و به‌ به‌رده‌وامی شێوازه‌كانی چه‌وسانه‌وه‌ی مرۆڤه‌كان ده‌سه‌به‌ر ده‌كه‌ن ، چی وای لێده‌كردین چاوپۆشی بكه‌ین له‌و ده‌سه‌لاَتانه‌ی له‌ ناو بونیادی گشتی كۆمه‌ڵگه‌ رسكاون و چه‌ندین كه‌ناڵ و ده‌زگایان له‌ ده‌وروبه‌رمان دامه‌زراندووه‌ ؟؟
ئه‌مانه‌ ته‌نیا له‌ناو یاساكانی كه‌ ده‌وڵتدا كه‌ بۆ به‌رِێوه‌بردن دایرِشتونه‌ته‌وه‌ بوونیان نییه‌ ، به‌ڵكو زۆربه‌یان جڵه‌وی ژیانی رۆژانه‌یان لێ وه‌رگرتوینه‌ته‌وه‌و به‌ راسته‌وخۆ و ناراسته‌وخۆ به‌رِێوه‌مان ده‌به‌ن له‌وده‌زگانه‌ش هۆیه‌كانی راگه‌یاندن به‌ نموونه‌ ؛ كاتێ كتێبی مێژووی شێتی و له‌دایكبوونی پزیشكیی نۆرینگه‌ییم
داده‌نا بیرم له‌ مێژووی مه‌عریفه‌ ده‌كرده‌وه‌ ته‌نیاو ته‌نیا سه‌ره‌ده‌زووی نێوان هه‌موو شته‌كانم له‌ مه‌سه‌له‌ی ده‌سه‌لاَت ده‌بینیه‌وه‌ .
له‌ راستیدا من ته‌نیا له‌و ده‌زگایانه‌م ده‌رِوانی و تاقیبیانم ده‌كرد كه‌ به‌ ناوی لۆژیك و په‌یماننامه‌و رێكه‌وتنه‌وه‌ كارو كرده‌وه‌و وته‌ی خه‌ڵكانیان له‌ مه‌نگه‌نه‌ ده‌داو هه‌موویان خانه‌به‌ندیی ده‌كرد بۆ چه‌ند چه‌مكێك و چه‌ند رێسا و یاسایه‌ك ، من ته‌نیا مێژووی ده‌سه‌لاَتم ده‌خسته‌وه‌ به‌ر محه‌ك ، به‌ كورتییه‌كه‌ی له‌ مای 68 دا راپه‌رِینێكم بینی دژ به‌ زنجیره‌یه‌ك شێواز و ره‌فتاری ده‌سه‌لاَت كه‌ له‌ هه‌ندێك ناوه‌ندی كۆمه‌لاَیه‌تی دیاریكراودا فشاری توندیان خستبووه‌ سه‌ر چه‌ند توێژیكی گه‌نجان.
له‌میانه‌ی ئه‌و ئه‌زموونانه‌و له‌ سه‌رووی هه‌موویانه‌وه‌ش ئه‌زموونه‌كه‌ی خۆمه‌وه‌ ته‌نیا وشه‌یه‌كم بۆ ده‌رده‌كه‌وت ، هه‌ر وه‌ك چۆن وشه‌یه‌ك به‌ مه‌ره‌كه‌بی نهێنی له‌سه‌ر كاغه‌زی سپی نووسرابێته‌وه‌و له‌رِێی به‌سه‌ردارِژانی مادده‌ كه‌شفكه‌ره‌یه‌كه‌وه‌ ده‌ربكه‌وێت ، ئه‌و وشه‌یه‌ش كه‌ كه‌شفم كرد بریتییه‌ له‌ : ده‌سه‌لاَت .
ئێستا لەرێی ئینتەر نێتەوە سزای سەرپێچی هاتوچۆی هاوڵاتیان بڵاو دەكرێتەوەو، هاوڵاتیان لە نرخی سزاكان ناڕازین
  تەنیا رێگە بۆ چارەسەركردنی كێشەكانی عێراق فیدرالیزمە هەقە ئەمەپێش پێكهێنانی حكومەتی داهاتوو بەرنامەی هەموو لایەك بێت
  نێچیرڤان بارزانی بۆ گوڵان: لەمڕۆ بەدوواوە ئامانجی پارتی ئەوەیە چۆن بتوانێت زیاتر خزمەتی خەڵكی كوردستان بكات
  عەدنان كەریم لە دیمانەیەكی تایبەتی گۆڤاری گوڵاندا: داوا لە پەرلەمانی كوردستان دەكەم لە دەركردنی یاسایەك بۆ پاراستنی فەرهەنگی كوردی پەلە بكات
  سەرۆك كۆماری عێراق بۆ گوڵان: هاوپەیمانی پارتی و یەكێتی هاوپەیمانییەكی موقەدەسە و لەسەرووی هەموو شتێكەوەیە
  عەدنان موفتی ((سەرۆكی پێشووی پەرلەمانی كوردستان)) بۆ گوڵان: لەدەستووری هەرێمدا سیستمی حكومڕانی پەرلەمانیەو بەپێی یاساش دەبێت راپرسی لەسەر دەستوور بكرێت
  مەهاباد قەرەداغی بەرپرسی پەیمانگەی یەكێتی ئافرەتانی كوردستان بۆ پرسە كۆمەڵایەتییەكان: پێویستە ئافرەت كاتێك بەشداری فیعلی سیاسەت دەكات، خۆی بۆ ئەو پۆستە تەرخان بكات
