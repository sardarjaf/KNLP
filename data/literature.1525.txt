ئه‌مه‌ ناونیشانی یه‌كێك له‌و چیرۆكانه‌یه‌، كه‌ هێشتا نه‌هاتووم ناوه‌ڕۆكه‌كه‌ی بنووسمه‌وه‌، چونكه‌ له‌ماوه‌ى ئه‌م سـێ چـوار مانگه‌ى ڕابردوودا، بیرۆكه‌ی شه‌ست و پێنج چیرۆكم به‌ مێشكدا هاتوون، به‌ڵام هیچیانم نه‌نووسییه‌وه‌، بیرۆكه‌ی ئه‌و شه‌ست و پێنج چیرۆكه‌، هه‌ریه‌كه‌و له‌ شوێنێك، هه‌ر یه‌كه‌و له‌ كات و ساتێكی جیاوازدا، یه‌خه‌یان پێ گرتووم، ئه‌وه‌ى بیرم مابێت، وابزانم به‌م شێوه‌یه‌ى لاى خواره‌وه‌ بوو، جا بۆیه‌ ده‌سته‌واژه‌ی (به‌م شێوه‌ى لای خواره‌وه‌) به‌كاردێنم، چونكه‌ ئێستاش له‌ كتێبه‌كانی قوتابخانه‌دا، كاتێك بیانه‌وێ بابه‌تێك به‌كورتی ببڕنه‌وه‌، له‌سه‌ره‌تای چه‌ند خاڵێكدا ده‌نووسن: به‌م شێوه‌ی لای خواره‌وه‌!
سێ چیرۆكیان به‌ده‌م ڕێوه‌ بووم به‌ره‌و بازاڕ، بیست و سێیان له‌ كاتی گووكردن له‌ ئاوده‌ست، بیست و سێی دیكه‌یان ئه‌و وه‌خاتانه‌ بوو، كه‌ له‌ سره‌ى سه‌موندا بووم، بۆیه‌ ئه‌گه‌ر یه‌كیان بنووسمه‌وه‌، هه‌ڵبه‌ت له‌باره‌ی ئه‌وه‌وه‌ ده‌بێ، كه‌ باوكم هه‌میشه‌ ده‌پرسێ: ئه‌رێ كوڕم بۆچی كه‌سێك له‌م وڵاته‌دا هه‌ڵناكه‌وێ بڵێ: گونكه‌كان تۆزێ گه‌وره‌ كه‌نه‌وه‌، گه‌وره‌.
(وابزانم باوكم بیر له‌ قسه‌كه‌ی عه‌بدولكه‌ریم قاسم ئه‌كاته‌وه‌!)
جارێكیشیان له‌گه‌ڵ براده‌رێكمدا، له‌ كاتی قسه‌كردن به‌ مۆبایل، له‌باره‌ی ئه‌وه‌ى بۆچی پیاوان حه‌ز ده‌كه‌ن، هه‌موو ژنانی دونیا، ژنی ئه‌وان بێ و له‌یه‌ك كاتیشدا له‌ باوه‌شی هه‌ر هه‌موویاندا بخه‌ون، بیرۆكه‌ى ئه‌و چیرۆكه‌م به‌ خه‌یاڵدا هات، كه‌ بۆچی من پێچه‌وانه‌ى هه‌موو پیاوانی دنیا، ته‌نانه‌ت تاقه‌تـی ئه‌و تاقــه‌ ژنه‌ی خۆشمم نییه‌!
ئه‌گه‌ر تا ئێره‌ به‌ هه‌ڵه‌دا نه‌چووبم، ئه‌وا له‌و پانزه‌ بیرۆكه‌ی تر كه‌ ماون و له‌ چه‌ندین شوێن و كاتی جیاجیای تردا، به‌ناو كۆڵانه‌ جه‌نجاڵه‌كانی مێشكمدا گوزه‌ریان كردووه‌، حه‌وتیان له‌ كاتی نووستندا بوون، به‌وه‌ش بۆم ده‌ركه‌وت، كه‌ من یه‌كێكم له‌ ته‌ممه‌ڵتـرین و بێباكتـرین شـڕه‌ نووسه‌ره‌كانی دونیا، چونكه‌ یه‌ك له‌باری خۆم، پێم وایه‌ ئه‌و نووسه‌رانه‌ى له‌كاتی سه‌رخستنه‌ سـه‌ر بالیفی نووستن، بیرۆكه‌یه‌كیان به‌ مێشكدا دێ و تاقه‌تی ئه‌وه‌یان نییه‌، ده‌ست بده‌نه‌ قه‌ڵه‌م و ئازا بینووسنه‌وه‌، ئه‌وانه‌ شڕه‌ نووسه‌رن، هه‌ڵبه‌ت له‌به‌ر خاتری هه‌ندێ براده‌ره‌، كه‌ نامه‌وێ (شـڕه‌) بكه‌مه‌ (تــڕه‌).
دوایین ئه‌و بیرۆكانه‌ی له‌و سێ چوار مانگه‌دا بۆم هاتن و ویستم بیاننووسمه‌وه‌، ئه‌وه‌ بوو بێـم، چیرۆكی ئه‌و براده‌ره‌تان بۆ بگێڕمه‌وه‌، كه‌ ئێستا پیاوێكی ته‌واو ئیمانداری له‌خواترسه‌و ده‌یویست وه‌ك جۆرێك له‌ دانپێدانان و په‌شیمانبوونه‌وه‌، باسی ئه‌و شه‌وانه‌ى ژیانی خۆی بكات، كه‌ له‌گه‌ڵ سۆزانییه‌كانی عه‌لوه‌كه‌ به‌سه‌ری بردبوون، به‌ڵام چونكه‌ من به‌ ته‌بیعه‌تیحاڵ كه‌م حه‌وسه‌ڵه‌و ته‌نگه‌جیكڵدانـم، نه‌متوانی گوێ له‌و هه‌موو سه‌رهاته‌ ڕووته‌ی ئه‌و براده‌ره‌ بگرم، سه‌رباری ئه‌وه‌ش هه‌ر له‌ كاتی گێڕانه‌وه‌ی چیرۆكی یه‌كه‌مین شه‌وه‌ سووره‌كانی خۆیدا، من هێڵنجێكی گه‌وره‌م هاتێ و ئیدی بۆ ماوه‌ی دوو هه‌فته‌، نه‌متوانی بیر له‌ هیچ شتێك بكه‌مه‌وه‌، چونكه‌ هه‌رچۆنێك چاوم ده‌نووقاند، دیمه‌نی كه‌ندو دۆڵی گه‌وره‌م ده‌هاتنه‌ پێش چاو، هه‌روه‌ك له‌ ماوه‌ی ئه‌و دوو هه‌فته‌یه‌دا ده‌ستم بۆ هه‌ر شتێك ده‌برد، هه‌ستم ده‌كرد لینجاوێكی ساردو لیق ده‌ڕژێته‌ ناو ده‌ممه‌وه‌.
