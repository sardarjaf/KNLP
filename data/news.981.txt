وته‌بێژی ناوه‌ندی به‌ره‌نگاربوونه‌وه‌ی مادده‌ هۆشبه‌ره‌كانی ئێران بۆ یه‌كه‌مجار ئاشكرای ده‌كات كه‌ له‌ئێراندا بازرگانه‌ سه‌ره‌كییه‌كانی مادده‌ سڕكه‌ره‌كان ده‌ستبه‌سه‌ر ناكرێن‌و ته‌نیا حه‌ماڵ‌و ورده‌ فرۆشه‌كان له‌لایه‌ن پۆلیسه‌وه‌ ده‌ستبه‌سه‌ر ده‌كرێن‌و دواتر له‌سێداره‌ ده‌درێن.
په‌رویز ئه‌فشار، وته‌بێژی ناوه‌ندی به‌ره‌نگاربوونه‌وه‌ی مادده‌ هۆشبه‌ره‌كانی ئێران له‌لێدوانێكدا بۆ ماڵپه‌ڕی حكومیی ته‌سنیم وێڕای تانه‌دان له‌هه‌ندێك له‌به‌رپرسانی ده‌زگای دادوه‌ریی ئێران، وتی" بازرگانه‌ سه‌ره‌كییه‌كانی مادده‌ هۆشبه‌ره‌كان ده‌ستبه‌سه‌ر ناكرێن‌و ته‌نیا حه‌ماڵ‌و ورده‌ فرۆشه‌كان له‌لایه‌ن پۆلیسه‌وه‌ ده‌ستبه‌سه‌ر ده‌كرێن‌و دواتر له‌سێداره‌ ده‌درێن".
ئه‌و به‌رپرسه‌ی ناوه‌ندی به‌ره‌نگاربوونه‌وه‌ی مادده‌ هۆشبه‌ره‌كانی ئێران ئه‌وه‌شی خستوه‌ته‌ڕوو له‌كۆبوونه‌وه‌كانی رابردوویاندا له‌ ڤیه‌ننا‌و نیویۆرك له‌گه‌ڵ رێكخراوه‌ مه‌ده‌نییه‌كانی جیهان، چه‌ندین راپۆرتیان ده‌ست كه‌وتووه‌ كه‌ باس له‌پێداچوونه‌وه‌ی یاسای سزای له‌سێداره‌دان ده‌كه‌ن، بۆ ئه‌وكه‌سانه‌ی به‌تاوانی په‌یوه‌ندیدار به‌ مادده‌ی هۆشبه‌ره‌وه‌ سزا ده‌درێن.
ناوبراو وتوشیه‌تی له‌ئێستادا ته‌نیا 12 وڵات داوای درێژه‌دانی سزای سێداره‌ ده‌كه‌ن كه‌ ئێرانیش یه‌كێك له‌و وڵاتانه‌یه‌.
له‌راپۆرتێكی رێكخراوی مافی مرۆڤی ئێراندا كه‌ پێشتر خه‌ندان بڵاویكرده‌وه‌، ئه‌وه‌خراوه‌ته‌ڕوو كه‌ له‌ماوه‌ی ساڵی 2015 دا له‌ئێران سزای له‌سێداره‌دان به‌سه‌ر 967 كه‌سدا جێبه‌جێ كراوه‌.
ئاماره‌كانی ئه‌و رێكخراوه‌ ده‌ریده‌خه‌ن كه‌ 638 كه‌س ته‌نها به‌هۆی تاوانه‌كانی په‌یوه‌ندیدار به‌ مادده‌ هۆشبه‌ره‌كان له‌سێداره‌دراون كه‌ ده‌كاته‌ 66%ی كۆی له‌سێداره‌دراوان.
به‌پێی سه‌رچاوه‌ حكومییه‌كان، له‌ئێستادا 270 هه‌زار زیندانی له‌ زیندانه‌كانی ئێراندا به‌ تۆمه‌تی په‌یوه‌ندیدار به‌ مادده‌ هۆشبه‌ره‌كان راگیراون كه‌ ده‌كاته‌ دوو له‌ سه‌ر سێی هه‌موو زیندانیانی ئێران.
محه‌مه‌د جه‌واد لاریجانی، سه‌رۆكی لیژنه‌ی مافی مرۆڤی ده‌زگای دادوه‌ری ئێران، ساڵی رابردوو رایگه‌یاندبوو كه‌ زیاتر له‌ 70%ی ئه‌و كه‌سانه‌ی كه‌ له‌ئێراندا له‌سێداره‌ ده‌درێن، به‌هۆی تاوانه‌كانی په‌یوه‌ندیدار به‌ مادده‌ هۆشبه‌ره‌كانه‌، وتبوی"به‌ڕای من ده‌بێت پێداچوونه‌وه‌ به‌مه‌دا بكرێت".
