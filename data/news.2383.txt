ئەنجوومەنی كۆمسیاران لە كۆمسیۆنی باڵای سەربەخۆی هەڵبژاردن و راپرسی لە هەرێمی كوردستان، رایگەیاند كە ئەنجامدانی هەڵبژاردنی سەرۆكایەتی هەرێمی كوردستان لە 20ی ئابی 2015ئەنجام نادرێت.
شێروان زرار گوتەبێژی كۆمسیاران لە كۆمسیۆنی باڵای سەربەخۆی هەڵبژاردنەكانی هەرێمی كوردستان رایگەیاند "چەند داواكاریەكمان پێشكەش بە حكوومەت و پەرلەمان و سەرۆكایەتی هەرێمی كوردستان كردووە، چاوەروان دەكەین داوكاریەكانمان جێبەجێ بكرێت، هەركات جێبەجێ كران بەپێی یاسای كۆمسیۆن دوای 180 رۆژ دەتوانین هەڵبژاردن و راپرسیەك ئەنجام بدەین".
زرار گوتەبێژی كۆمسیاران لە كۆمسیۆنی باڵای سەربەخۆی هەڵبژاردنەكانی هەرێم راشیگەیاند "ئەو بوودجەی پێویستە بۆ كۆمسیۆن، بریتیە لە 15 ملیار و 500 ملیۆن دینار بۆ ساڵی 2015 بەڵام بۆ هەر هەڵبژاردنێك پێویستی بە بوودجەی تایبەتی دەبێت بەپێی سیستەمی عێراقی بۆ هەر دەنگدەرێك پێویستی بە 10 دۆلار دەبێت بۆی خەرج بكرێت"، ناوبراو ئەوەشی نەشاردەوە كە "رۆژی دووشەممەی داهاتوو لەگەڵ كۆمسیۆنی عێراق كۆدەبینەوە بزانین تاچەند هاوكاری كارەكانماندەبن بەپێی لێك تێگەیشتن، چونكە ئێمە بەپێی یاسایی تایبەت بە هەرێمی كوردستان كار دەكەین، و سەربەخۆین پەیوەندیمان بە عێراقەوە نییە".
شەممەی رابردوو سەرۆكی دیوانی سەرۆكایەتی هەرێم فوئاد حوسێن رایگەیاند "مەسعود بارزانی سەرۆكی هەرێمی كوردستان پاڵپشت بە یاسای سەرۆكایەتی هەرێمی كوردستان ژمارە یەكی ساڵی 2005ی هەمواركراو بە فەرمانی هەرێمی ژمارە 91 ی ساڵی٢٠١٥بڕیاریدا هەڵبژاردنی گشتی بۆ سەرۆكی هەرێمی كوردستان ئەنجام بدرێت لە ڕۆژی20ی ئابی 2015".
