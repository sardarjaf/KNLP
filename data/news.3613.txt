رێككه‌وتنه‌كه‌ی‌ یه‌كێتی‌‌و گۆڕان، بڕیاره‌ هه‌فته‌ی‌ داهاتوو بچێته‌ بواری‌ جێبه‌جێكردنه‌وه‌‌و هاوكات له‌گه‌ڵ ئه‌وه‌شدا، لیژنه‌یه‌كی‌ هاوبه‌شی‌ هه‌ردوولا سه‌ردانی‌ لایه‌نه‌ سیاسیه‌كان ده‌ستپێبكه‌ن.
ئێواره‌ی‌ ئه‌مڕۆ سێشه‌ممه‌ له‌شاری‌ جوان له‌سلێمانی‌، له‌مه‌راسیمێكدا له‌ئاماده‌بونی‌ نوێنه‌ری‌ وڵاتان‌و لایه‌نه‌ سیاسیه‌كانی‌ هه‌رێمی‌ كوردستان، رێككه‌وتنی‌ سیاسی‌ یه‌كێتی‌‌و گۆڕان به‌فه‌رمی‌ راگه‌یاندرا‌و ناوه‌ڕۆكه‌كه‌ی‌ ئاشكراكرا.
پێشتر له‌گردی‌ ده‌باشان له‌شاری‌ سلێمانی‌، نیوه‌ڕۆی‌ ئه‌مڕۆ رێككه‌وتنه‌ له‌لایه‌ن نه‌وشیروان مسته‌فا، رێكخه‌ری‌ گشتی‌ گۆڕان‌و كۆسره‌ت ره‌سوڵ، جێگری‌ یه‌كه‌می‌ سكرتێری‌ گشتی‌ یه‌كێتیه‌وه‌ واژۆكرا، به‌ئاماده‌بونی‌ مام جه‌لال‌و زۆرینه‌ی‌ سه‌ركرده‌كانی‌ هه‌ردوو حزب.
رێككه‌وتنه‌كه‌ له‌ 11 به‌ش‌و 25 مادده‌ پێكهاتووه‌، تێیدا گۆڕان‌و یه‌كێتی‌ تێڕوانینی‌ هاوبه‌شی‌ خۆیان خستووه‌ته‌ڕوو ده‌رباره‌ی‌ پرسه‌كانی‌ تایبه‌ت به‌حزب، ناوخۆی‌ هه‌رێمی‌ كوردستان، عێراق‌و ناوچه‌كه‌ له‌رووه‌ سیاسی‌‌و ئابورییه‌كانه‌وه‌.
هه‌فته‌ی‌ داهاتوو، بڕیاره‌ یه‌كێتی‌‌و گۆڕان له‌رێی‌ لیژنه‌یه‌كی‌ هاوبه‌شه‌وه‌ سه‌ردانی‌ لایه‌نه‌ سیاسیه‌كانی‌ هه‌رێمی‌ كوردستان بكه‌ن، ئه‌وه‌ش هاوكات ده‌بێت له‌گه‌ڵ یه‌كه‌م هه‌نگاوی‌ جێبه‌جێكردنی‌ رێككه‌وتنه‌كه‌.
هۆشیار عه‌بدوڵا، ئه‌ندامی‌ جڤاتی‌ نیشتمانی‌ بزوتنه‌وه‌ی‌ گۆڕان بۆ خه‌ندان ئاشكرایكرد "له‌ هه‌فته‌ی‌ داهاتووه‌وه‌ ده‌ست ده‌كه‌ین به‌ گفتوگۆكردن و سه‌ردانكردنی‌ لایه‌نه‌ سیاسیه‌كان، دوو ده‌سته‌ش دروست ده‌كرێت یه‌كێكیان بۆ سه‌ركردایه‌تی‌ كردن‌و جێبه‌جێكردنی‌ رێكه‌وتنه‌كه‌، لیژنه‌یه‌كیش بۆ سه‌ردانكردنی‌ لایه‌نه‌ سیاسیه‌كان".
بڕیاره‌ له‌و سه‌ردانانه‌دا بۆ لای‌ حزبه‌كان، یه‌كێتی‌‌و گۆڕان له‌پاڵ تاوتوێكردنی‌ رێككه‌وتنه‌كه‌دا، گفتوگۆبكه‌ن له‌سه‌ر كێشه‌كانی‌ هه‌رێمی‌ كوردستان‌و عێراق.
به‌بڕوای‌ هۆشیار عه‌بدوڵا "رێكه‌وتنه‌كه‌ی‌ نێوان گۆران و یه‌كێتی‌ هه‌نگاوێكی‌ كاریگه‌ره‌ به‌ئاراسته‌ی‌ چاره‌سه‌ركردنی‌ كێشه‌كانی‌ هه‌رێمی‌ كوردستان، ئێمه‌ ته‌مه‌ننا ده‌كه‌ین لایه‌نه‌ سیاسیه‌كانی‌ دیكه‌ش بێنه‌ ناو كۆبوونه‌وه‌كه‌".
له‌رێككه‌وتنه‌كه‌دا ئاماژه‌ به‌كاراكردنه‌وه‌ی‌ په‌رله‌مانی‌ كوردستانیش كراوه‌، كه‌ ماوه‌ی‌ زیاتر له‌حه‌وت مانگه‌ په‌كخراوه‌ له‌ئه‌نجامی‌ كێشه‌ سیاسیه‌كانی‌ نێوان لایه‌نه‌كان، به‌تایبه‌ت دوای‌ ئاڵۆزبونی‌ په‌یوه‌ندیه‌كانی‌ پارتی‌ له‌گه‌ڵ گۆڕان.
پارتی‌ كه‌ له‌گه‌ڵ یه‌كێتی‌ له‌ساڵی‌ 2007وه‌ رێككه‌وتنی‌ ستراتیژی‌ هه‌یه‌، هێشتا به‌فه‌رمی‌ هه‌ڵوێستی‌ خۆی‌ له‌باره‌ی‌ رێككه‌وتنی‌ گۆڕان‌و یه‌كێتیه‌وه‌ ئاشكرانه‌كردووه‌.
هه‌رچه‌نده‌ هاوشێوه‌ی‌ پارته‌كانی‌ دیكه‌ بۆ مه‌راسیمی‌ راگه‌یاندنی‌ رێككه‌وتنه‌كه‌ بانگهێشتكرابوو، به‌ڵام هیچ به‌رپرسێكی‌ پارتی‌ ئاماده‌نه‌بوون.
تائێستاش هۆكاره‌كه‌ی‌ رون نیه‌.
سه‌عدی‌ ئه‌حمه‌د پیره‌، ئه‌ندامی‌ مه‌كته‌بی‌ سیاسی‌ یه‌كێتی‌ نیشتمانی‌ كوردستان به‌خه‌ندانی‌ راگه‌یاند "پارتی‌ دیموكراتی‌ كوردستان بانگهێشتی‌ ئاهه‌نگی‌ رێككه‌وتنی‌ نێوان یه‌كێتی‌ و گۆڕان كرابوون، ئه‌وان پێیان رانه‌گه‌یاندوین بۆچی‌ نه‌هاتوون، به‌ڵام ئێمه‌ لێیان ده‌پرسین‌و پێشمانوایه‌ هه‌ڵه‌ تێگه‌یشتنێك هه‌بێت".
ئه‌و ئه‌ندامه‌ی‌ سه‌ركدایه‌تی‌ یه‌كێتی‌ ئاماژه‌ی‌ به‌وه‌شكرد، ئه‌وان هه‌وڵده‌ده‌ن ته‌واوی‌ رێكه‌وتنه‌كه‌ جێبه‌جێ‌ بكه‌ن و هه‌رچه‌ندیش له‌ رێكه‌وتنه‌كه‌ جێبه‌جێبكه‌ن هه‌ر گرنگه‌.
هه‌رچه‌نده‌ به‌شێك له‌ماده‌كانی‌ رێككه‌وتنه‌كه‌دا، به‌تایبه‌ت پرسی‌ سیسته‌می‌ حوكمڕانی‌‌و چۆنیه‌تی‌ هه‌ڵبژاردنی‌ سه‌رۆكی‌ هه‌رێم له‌گه‌ڵ هه‌ڵوێسته‌كانی‌ پارتیدا دژبه‌یه‌كن، به‌ڵام چه‌ندینجار به‌رپرسانی‌ یه‌كێتی‌‌و گۆڕان جه‌ختیانكردووه‌ته‌وه‌ كه‌ ئه‌و رێككه‌وتنه‌ دژی‌ هیچ لایه‌نێكی‌ سیاسی‌ نیه‌‌و نابێته‌ جێگره‌وه‌ی‌ رێككه‌وتننامه‌ی‌ ستراتیژی‌.
لاهور شێخ جه‌نگی‌، به‌رپریسی‌ ده‌زگای‌ ئاژانسی‌ پاراستن‌و زانیاری‌ سه‌ر به‌ئه‌نجومه‌نی‌ ئاسایش رایگه‌یاند "ئه‌م رێكه‌وتننامه‌یه‌ دژی‌ هیچ كه‌س و لایه‌نێك نییه‌، خۆزگه‌ براده‌رانی‌ پارتی‌ دیموكراتی‌ كوردستان به‌شدار بوونایه‌ له‌مه‌راسیمه‌كه‌دا و پیرۆزباییان لێبكردینایه‌، هیوادارم ئه‌م رێكه‌وتنه‌ ببێته‌ هۆی‌ چاره‌سه‌ركردنی‌ قه‌یرانه‌كانی‌ هه‌رێم".
له‌مه‌راسیمی‌ راگه‌یاندنی‌ رێككه‌وتنه‌كه‌دا، نه‌وشیروان مسته‌فا رێكخه‌ری گشتی بزووتنه‌وه‌ی گۆڕان‌و كۆسره‌ت ره‌سوڵ جێگری سكرتێری گشتی یه‌كێتی نیشتیمانی كوردستان، له‌دوو وتاری‌ كورتدا جه‌ختیانكرده‌وه‌ كه‌ رێككه‌وتنی نێوانیان هه‌ردوولایان بۆ چه‌كسازی‌و ته‌بایی‌و یه‌كخستنی ناوماڵی كورده‌.
سیروان كوێغا نه‌جم، ئه‌ندامی‌ سه‌ركردایه‌تی‌ یه‌كێتی‌ نیشتمانی‌ كوردستان به‌خه‌ندانی‌ وت‌ "ئه‌مه‌ (رێككه‌وتنه‌كه‌) سه‌ره‌تای‌ هه‌وڵێكی‌ جدیه‌ بۆ چاره‌سه‌ری‌ كێشه‌كانی‌ هه‌رێمی‌ كوردستان".
ئاماژه‌ی‌ به‌وه‌شكرد، "ناكرێت پاتی‌ دیموكراتی‌ كوردستان نه‌یه‌ته‌ سه‌ر مێزی‌ گفتوگۆ، پارتی‌ حزبێكی‌ ژیره‌‌و پێموانیه‌ ئه‌م ده‌رفه‌ته‌ له‌كیس خۆیبدات‌و نه‌یه‌ته‌ ناو رێكه‌وتنه‌كه‌، پێشمان باشه‌ هه‌موو لایه‌نه‌ سیاسیه‌كانی‌ هه‌رێم بێنه‌ ناو رێكه‌وتنامه‌یه‌وه‌".
له‌به‌شێكی‌ رێككه‌وتنه‌كه‌دا، ده‌رگا بۆ هه‌ر لایه‌نێكی‌ سیاسی‌ كراوه‌ته‌وه‌ بچێته‌ ناو رێككه‌وتنه‌كه‌وه‌ ئه‌گه‌ر له‌گه‌ڵ ماده‌‌و بڕگه‌كانیدا هاوبۆچوون بێت، ئه‌وه‌ش دوای‌ ره‌زامه‌ندی‌ یه‌كێتی‌‌و گۆڕان.
زۆربه‌ی‌ لایه‌نه‌ سیاسیه‌كان‌و نوێنه‌ری‌ وڵاتان، تائێستا به‌شێوه‌یه‌كی‌ سه‌ره‌تایی‌ پێشوازییان له‌رێككه‌وتنه‌كه‌ كردووه‌، ئومێدی‌ ئه‌وه‌یان خواستووه‌ ببێته‌ هۆی‌ یه‌كخشتنه‌وه‌ی‌ ناوماڵی‌ كورد‌و زوو چاره‌سه‌ركردنی‌ ئه‌و كێشانه‌ی‌ ئێستا هه‌یه‌.
كۆمه‌ڵ‌و  بزوتنه‌وه‌ی‌ ئیسلامی‌، وه‌كو دوو پارتی‌ سیاسی‌ ده‌ستپێشخه‌ر ده‌بن له‌تاوتوێكردنی‌ ئه‌وه‌ی‌ بچنه‌ ناو رێككه‌وتنه‌كه‌ی‌ نێوان یه‌كێتی‌‌و گۆڕانه‌وه‌ یان نا.
محه‌مه‌د حه‌كیم، كارگێڕی‌ ئه‌نجومه‌نی‌ سیاسی‌ كۆمه‌ڵی‌ ئیسلامی‌ كوردستان تایبه‌ت به‌خه‌ندانی‌ راگه‌یاند "ئومێدمان وایه‌ ئه‌م رێكه‌وتنه‌ی‌ نێوان یه‌كێتی‌ و گۆڕان ببێته‌ هۆكاری‌ چاره‌سه‌ركردنی‌ كێشه‌كانی‌ هه‌رێمی‌ كوردستان و په‌رله‌مانی‌ كوردستانیش كارا بكاته‌وه‌".
هه‌روه‌ها ئاشكرایكرد، له‌ ناو حزبه‌كه‌ی‌ خۆیان له‌ ئێستادا تاوتوێی‌ ئه‌وه‌ ده‌كه‌ن بچنه‌ ناو رێكه‌وتنه‌كه‌ی‌ نێوان یه‌كێتی‌ و گۆڕان.
كۆمه‌ڵ له‌گه‌ڵ یه‌كێتی‌‌و گۆڕان‌و یه‌كگرتوودا، ساڵی‌ رابردوو پرۆژه‌ی‌ هاوبه‌شیان هه‌بوو ده‌رباره‌ی‌ پرسی‌ سه‌رۆكایه‌تی‌ هه‌رێمی‌ كوردستان‌و جێگیركردنی‌ سیسته‌می‌ په‌رله‌مانی‌، كه‌ ناڕه‌زایی‌ توندی‌ پارتی‌ لێكه‌وته‌وه‌‌و دوای‌ نۆ كۆبونه‌وه‌ی‌ پێنج قۆڵی‌، نه‌گه‌یشتن به‌هیچ ئه‌نجامێك.
شێخ عیرفان عه‌لی‌ عه‌بدولعه‌زیز، رابه‌ری‌ بزوتنه‌وه‌ی‌ ئیسلامی‌ كوردستان به‌خه‌ندانی‌ وت كه‌ هه‌ر رێكه‌وتنێك له‌ نێوان لایه‌نه‌ سیاسیه‌كانی‌ هه‌رێمی‌ كوردستان بكرێت كاریگه‌ری‌ ده‌بێت له‌سه‌ر ئاسایش و بژێوی‌ كۆمه‌ڵانی‌ خه‌ڵكی‌ كوردستان.
ئه‌وه‌شی‌ ئاشكراكرد كه‌ ئه‌وان تاوتوێی‌ ئه‌وه‌ ده‌كه‌ن بچنه‌ نێو رێكه‌وتنه‌كه‌ی‌ یه‌كێتی‌و گۆڕانه‌وه‌، "پێشمان باشه‌ پارتی‌ دیموكراتی‌ كوردستان‌و لایه‌نه‌ سیاسیه‌كانی‌ كوردستانیش بێته‌ ناو رێكه‌وتنه‌كه‌".
ئه‌و رێككه‌وتنه‌ سیاسیه‌، دوای چه‌ندین مانگ له‌گفتوگۆی‌ یه‌كێتی نیشتیمانی كوردستان‌و بزووتنه‌وه‌ی گۆڕان بۆ رێكخستنه‌وه‌ی په‌یوه‌ندیه‌كانیان گه‌لاڵه‌كرا.
یه‌كێتی‌و گۆڕان له‌و رێككه‌وتنه‌دا پابه‌ندبونی خۆیان به‌سیسته‌می په‌رله‌مانی بۆ حوكمڕانی هه‌رێم راگه‌یاندووه‌‌و به‌گونجاوترینی ده‌زانن بۆ قۆناغی ئه‌مڕۆ كه‌ تێیدا سه‌رۆكی له‌ناو په‌رله‌مانه‌وه‌ هه‌ڵده‌بژێردرێت‌و سه‌رۆكی حكومه‌ت لێپرسراوی راستوخۆی ده‌سه‌ڵاتی جێبه‌جێكردن ده‌بێت.
هه‌روه‌ها هه‌ردوولا كۆكن له‌سه‌ر لابردنی له‌مپه‌ڕه‌ یاسایی‌و سیاسیه‌كانی به‌رده‌م دامه‌زراوه‌ شه‌رعیه‌كان، ده‌ستبه‌كاربونه‌وه‌ی بێمه‌رجی په‌رله‌مان له‌سه‌ر بنه‌مای سه‌روه‌ری یاسا.
رێككه‌وتنه‌كه‌ باسی له‌وه‌شكردوه‌ كه‌ پابه‌ندن به‌دروستكردنی هاوپه‌یمانیه‌تیه‌ك بۆ فراكسیۆنه‌كانیان له‌په‌رله‌مانی كوردستان، په‌رله‌مانی عێراق‌و ئه‌نجومه‌نی پارێزگاكان بۆ هاوهه‌ڵوێستی سیاسی‌و یاسایی، ئه‌و هاوپه‌یمانیتیه‌ش كراوه‌ ده‌بێت له‌به‌رده‌م فراكسیۆنه‌كانی تر.
رێككه‌وتنه‌، ئاماژه‌ی به‌پێویستی ئاماده‌كردنی ده‌ستورێكی دیموكراتیانه‌‌و سه‌ربه‌خۆیی دادگاكان كردووه‌ له‌گه‌ڵ به‌دامه‌زراوه‌ییكردنی هێزه‌كانی پێشمه‌رگه‌‌و په‌یوه‌ندیه‌كانی ده‌ره‌وه‌، له‌باره‌ی چه‌ندین كه‌رتی تره‌وه‌ له‌نێویاندا پرۆسه‌ی نه‌وت، داوای چاكسازی‌و شه‌فافیه‌تی كردووه‌.
له‌حوكمه‌ كۆتاییه‌كانی ره‌شنوسه‌كه‌دا جه‌ختكراوه‌ته‌وه‌، لایه‌نه‌كانی ناو رێككه‌وتنه‌كه‌ (گۆڕان‌و یه‌كێتی) مافی رێككه‌وتن یان په‌یمان به‌ستنیان هه‌یه‌ له‌گه‌ڵ لایه‌نێكی سیاسی تردا، به‌مه‌رجێك به‌هیچ شێوه‌یه‌ك پێچه‌وانه‌ یان ناكۆك بێت له‌گه‌ڵ مادده‌‌و بڕگه‌كانی ئه‌م رێككه‌وتنه‌ی ئێستا.
هه‌ر لایه‌نێكی دیكه‌ش به‌ره‌زامه‌ندی هه‌ردوولا (گۆڕان‌و یه‌كێتی) ده‌توانێت بچێته‌ ناو رێككه‌وتنه‌كه‌وه‌.
