سەرۆکی بانکی نێودەوڵەتی ئاشکرایدەکات بڕی ٢٥٠ ملیۆن دۆلاریان پێشکەشی عیراق کردووە بەمەبەستی گەڕاندنەوەی سەقامگیری بۆ ناوچە رزگارکراوەکانی ژێر دەستی داعش.
لەمیانەی کۆنگرەیەکی رۆژنامەوانیی ھاوبەشدا کە لەشاری بەغدا بۆ ھەریەک لە حەیدەر عەبادی سەرۆک وەزیرانی عیراق و بان کی مۆن سکرتێری گشتی نەتەوە یەکگرتووەکان و ھەردوو سەرۆکی بانکی نێودەوڵەتی و بانکی ئیسلامی رێکخرا، جیم یۆنگ کیم سەرۆکی بانکی نێودەوڵەتی رایگەیاند: تائێستا بڕی ٢٥٠ ملیۆن دۆلارمان لەشێوەی ھاوکاری پێشکەشی عیراق کردووە.
سەرۆکی بانکی نێودەوڵەتی راشیگەیاند، ئەو کۆمەکە داراییە بۆ گەڕاندنەوەی سەقامگیرییە بۆ ناوچە رزگارکراوەکانی ژێر دەستی داعش، وتیشی: کۆمەڵگەی نێودەوڵەتی پشتیوانی لە عیراق دەکات لە شەڕی دژ بە تیرۆریستانی داعش و بەھەموو شێوەیەکیش پشتیوانی دەبێت لەپێناو بنیاتنانی وڵاتێکی سەقامگیر و ئەنجامدانی چاکسازی و بەرەنگاربوونەوەی گەندەڵی.
