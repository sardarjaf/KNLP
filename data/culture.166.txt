ھەموو شتێکمان ڕاونا، ئەوانەی مانەوە و سۆز و بەزەییان ھەبوو ھیچ ئومێدیکیان بە ئێمە نەما، بەجێیان ھێشتین، ھەموو شتێک ڕوودەدات، ئێرە بێ پاسەوان و بێ پارێزەر و بێ ڕێگریە، ژیان گوستراوەتەوە ڕەنگه‌ تۆرابێت و، ھەڵفڕیبێت، هه‌موو وه‌ڵامه‌كان پاڵنه‌رن- هانده‌رن بۆ ئه‌وه‌ی ڕێگایه‌كی تر بگرینه‌به‌ر، ڕێگای مرۆڤ.. ڕێگای ژیان.
سزا دۆزه‌خیه‌كانی دونیا سه‌رپشك كراون چۆن و چ كاتێك و به‌ چی قه‌باره‌یه‌ك به‌سه‌ر ئه‌م به‌شه‌ی زه‌میندا ببارن.
شەپۆلە بێ ڕەحمەکانی ژیان کە دەڕژێن- دادەبارێن، جێگەیان نابێتەوە، دەگەڕێن و دەگەڕێن ھیچ کوێ نادۆزنەوە و پەی بەھیچ بۆشاییەک نابەن، دواجار دەگەنە ئێرە تەختاییە ڕێگایەکی کراوەیه‌، دادەبارێن نەھامەتیەکان ئازارەکان.
چ خواستێكه‌ ئێمه‌ لێره‌ بكه‌وین؟.
چ ئاره‌زوویه‌كه‌؟ ئێمه‌یان فڕێدایه‌ زبڵدانی ژیان و، له‌ ڕابردوودا زیندانیان كردین، ڕابردوو وەک ژەھر وەک شێرپەنجە كه‌م كه‌م له‌ناومان ده‌بات، ئێمەش ھەموو جوانیەکانمان کوشت، ھەموو پیرۆزییەکانمان تۆراند.
ئێمه‌ ئه‌و چه‌قۆیه‌ین گوڵه‌كان ده‌بڕینه‌وه‌، تیر ده‌گرینه‌ خۆر و پشت ده‌كه‌ینه‌ مانگ، مرۆڤه‌ باش و چاك و جوان ڕۆحه‌كان گۆشه‌گیر ده‌كه‌ین ئه‌نجن ئه‌نجنیان ده‌كه‌ین، ئه‌ستێره‌كان تووڕ هه‌ڵده‌ده‌ین، ته‌نیا قه‌وزه‌ و كه‌ڕوو به‌م خاكه‌ ڕه‌وا ده‌بینین، مه‌كینه‌یه‌كی گه‌وره‌- كارگه‌یه‌كی پله‌ یه‌كی مه‌وادی خراپین.
كه‌ مرۆڤ بوویت دوورت ده‌خه‌نه‌وه‌، ناچارت ده‌كه‌ن گۆشه‌گیربیت – ته‌نیابیت، دوور دوور كه‌ویته‌وه‌، قه‌هر و ژان داده‌بارێ بۆت، ڕێگاكانی مرۆڤ بۆ ژیان داخراوه‌، كۆنكریتیه‌.
خۆشه‌به‌ختی زۆر دووربوو هه‌ر بیریشمان لێ نه‌كرده‌وه، ته‌نها ویستمان داشكاندنێكی كه‌م له‌ ئازاره‌كان بكه‌ین- زیاتربوون داده‌بارێ، وه‌ك موژدانه‌ داده‌بارێن…
