ماوەیەك بەر لەئیستا و دوای رووداوە تراجیدیاکانی شەنگال لەگەڵ هەندێک لەسەرکردەکانی یەکێتیدا وتم، كەشکستی شنگال، بەرلەوەی شکستێکی حزبی بێت، شکستێکی کوردیە.
بۆیە هیچ کارێکی ئەقڵانی و پێویست نیە لەم ڕوەوە و لەزاری یەکێتیەوە، هەوڵبدرێت پارتی ئیحراج بكریت یان لەزاری یەکێتیەوە، ئەم شکستە کوردیە وەکوو شكستێکی موجەڕەدی پارتی پێناسە بكریت.
لێرەدا بروام وایه بەشێكی گەوره لەچركردنەوەی هێرشەكان بۆ سەر كوبانێ پەیوەندی  بەنیشاندانی شوناسی شکستی شنگالەوە هەیە وەکوو شکسیکی پارتیانە لەلایەن پەیەگە و پەکەکەوە.
هەروەك چۆن ڕەنگە پەیوەندیشی بەتەواجودی سەربازی پەكەكەوە هەبێت، لەدوای کەوتنی شنگال و مەخمورەوە، تەواجودێك، كەڕەنگە پارتی هەرگیز بەو ئاسانیە پێی هەزم نەکرێت.
لەم نێوەندەدا مەترسیەکە تەنها لەسەر کۆبانێ نیە، بەڵکو لەهەمان کاتدا لەسەر کەرکوک و خانەقین و دوز و کفری و کەلار و گەرمەسێر و هەموو کوردستانیشە.
چونکە لەڕاستیدا تانە و توانج و تەشەرەکانی یەکێتتیش لەم ڕوەوە هیچی کەمتر نیە، لەوەی پەکەکە و یەپەگە بەپارتیان کرد.
ئاخر پارتی چۆن ئەوە قبوڵ بکات کەلەدۆخێکی ئاوادا  هاپەیمانە ستراتیژیەکەی کەوتنی شنگال و گرتنی مەخمور بەخیانەت و ترسنۆکی پارتی ناوبەرێت لەکاتێکدا ئەگەر ئەمەی ڕوویدا شکست بێت یان کەوتن، یان هەرشتێکی تر بێت، ئەوا پێش هەر شتێک شکست و کەوتنێکی کوردی هاوبەشە
 ئاخر سەیرە یەکێتی دوای ئەم هەموو هەوراز و نشێوە لەگەڵ پارتیدا هێشتا خۆی و پارتی نەناسێت و نەزانێت هێشتاش لەناخی هەردوو هاوپەیمانە ستراتیژیەکەدا، چەشنێکی زەبەڵاح لەبەدگومانی و بێ متمانەیی وجودی هەیە لەبەرامبەر هەر چەشنە باڵا دەستبونێکی سەربازی یەکتریدا.
لێرەدا یەکێتی لەهەر هێزێکی تر دەبێت زیاتر ئەوە بزانێت کەپارتی ٣١ ئابی بۆئەوە ئەنجام داوە، بۆئەوەی سەرەنجام باڵانسی سەربازی بەلای خۆیدا ناهاوسەنگ بکات.
یان یەکێتی بۆیە لەماوەکانی شەڕی ناوخۆدا پاڵیدا بەئێرانەوە، بۆئەوەی ئەمەی پارتی پێچەوانە بکاتەوە.
بەڵام بینیمان، کەڕووداوەکانی شنگال و کەوتنی مەخمور و گوێڕ و مەترسیە جدیەکانی سەر هەولێر، دواجار بەچەشنێک لەچەشنەکان بەقازانجی یەکێتی و بەزیانی پارتی کەوتنەوە.
ئەوەش لەبەر ئەو ڕاستیە بوو کەئەو ڕووداوانە هۆکارێ بوون بۆئەوەی دواجار دۆخەکە بۆ بەر لە دیفاکتۆی ٣١ ئاب بگەڕێندێنەوە.
دۆخێک، کەپارتی بەڕیسک خستنە سەر ناوبانگی سیاسی پەنجا ساڵەی خۆی، دروستی کردبوون.
ئێستا دۆخەکە زیاتر مەترسیدارە بەتایبەت ئەگەر پارتی و یەکێتی و پەکەکە و پەیەدە نەتوانن دڵنیای یەکتری بکەنەوە.
چونکە زۆر پێشبینی کراوە ئەگەر ئەمە بەزوویی ڕوونەدات، ئەوا بەچاو نوقاندنی ئەو هێزانە خۆیان، یەکە یەکە ناوچەکانی بندەستیان، دەبن بەنێچیری داعش و ڕوبەڕوی هەمان مەترسیەکانی چەشنی کۆبانێ و بگرە زیاتریش دەبنەوە.
لەڕاستیدا من بڕوام وایە بمانەوێت یان نەمانەوێت بەشێک لەمەترسی و کارەساتەکانی کۆبانێ وێڕای بەرگری پاڵەوانانەیان بەڵام دیسان ڕووبەڕووی یەپەگە و پەکەکە دەبنەوە و بەشێک لەو مەترسیانە پەیوەندنی بەکورتهێنانی سیاسەتی ئەوانەوە هەیە، بەتایبەت کاتێک کەئەوان بەئەقڵیەتی حزبی کۆن، نەیاتوانی لەگەڵ پارتی بگەنە ڕێکەوتنێکی سیاسی نوێ و بەهەموو چەشنێکیش وایان نیشاندا، کەباڵادەستبونیان، سەرەنجام بەزیانی پارتی و بەلاوازبوونی پێگەکانی ئەو هێزە دەشکێتەوە و لەباشوری کوردستانیشدا، ئەوان پارسەنگی هێز بەقازانجی یەکێتی دەگۆڕن و ئەوەی پارتی بەهۆی ٣١ ئاب و جیابوونەوەی بزووتنەوەی گۆڕانەوە بەدەستی کەوتون، ئەوا ئەوان بەهاوپەیمانێتی لەگەڵ یەکێتیدا بۆ یەکێتی قەرەبووی دەکەنەوە!
لێرەدا دەبێت سەرۆکی هەرێم بێتە سەر خەت و هەرێمەکەی بندەستی و هەموو کوردستان بەسەلامەتی بهێڵینەوە دەبێت ئەو لەگەرمەی جەنگی داعشدا جەنگی ساردی نێوان هێزە کوردیەکان ڕابگرێت و نەهێڵێت کەوتنی شنگال لەکۆبانێ و لەناوچە کوردستانیەکانی دیکەدا، دووبارە بکرێتەوە.
